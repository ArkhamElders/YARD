# Witaj w Yard

Na dalekiej północy Aleoru, gdzie świat zdaje się kończyć, rozciąga się Yard – kraina surowego piękna, w której myśliwy i jego wilk warci są więcej niż całe złoto królewskich skarbców. To tu, w odległych, omijanych przez większość ludów stronach, budzące respekt Wyjące Szczyty stoją na straży wilczego paktu. Echo woli Pramatki wciąż rozbrzmiewa pośród nieprzebytych lasów, niesione pieśnią mroźnego wiatru, wdzierającego się bezlitośnie pod skórę wędrowców. I choć większość świata zdążyła już zapomnieć... Tu jakby bardziej czuć Jej obecność. W ledwie widocznych śladach odbitych na śniegu, w cieniu przemykającym ukradkiem pośród gęstych drzew, w zbielałych od słońca kościach, pozostawionych na skraju leśnego traktu. 

Północ wabi obietnicą obfitych łowów, słynnym yardańskim piwem i kunsztem tutejszych kaletników. Przybysze uczą się jednak szybko, że Yard nie wybacza słabości. Mrozy, które wgryzają się w kości i wichury zasypujące wioski na całe dni, sprawiają, że tylko najtwardsi potrafią przetrwać w tej bezlitosnej krainie. Wielu podróżnych nie wytrzymuje tego starcia i wraca na południe, zanim zima na dobre obejmie te ziemie w swoje lodowate objęcia.

Nieliczne osady, wyrastają z ziemi drewnianymi, krytymi świerkiem chatami, wtapiając się w krajobraz lasów i gór niczym schronienia pradawnych duchów. Próżno tu szukać gęstej zabudowy i gwaru charakterystycznego miastom z głębi kontynentu. Mimo to dzikie oblicze Yardu łagodnieje nieco w leżącym na skrzyżowaniu głównych szlaków Dofrat. Tętniąca życiem stolica wynagradza trudy podróży mnogością targowisk, karczm oraz domów rzemieślniczych, stanowiąc raj przede wszystkim dla wszelkiej maści kupców. Spotkać tu można również wielu możnych z południa, przysyłających swoich synów, by przysposobili się w łowiectwie pod okiem lokalnych mistrzów. Wielu też próbuje handlem lub podstępem zdobyć szare szczenięta, co w tych stronach podlega najsurowszej karze. 

Nie sposób bowiem mówić o Yardanach bez wspominania majestatycznych wilków, będących żywym symbolem krainy. Jeśli wierzyć legendom, sama Pramatka, Pierwsza, zesłała je na te ziemie. Było to w czasach, gdy kontynent dopiero rozkwitał, a jedyna magia znana ludziom, pochodziła od bogów. Wówczas zimy były dłuższe, lasy mroczniejsze, a mieszkańcy północy słabsi i zagubieni w nieprzyjaznym świecie. Wilki, stanowiły dar Pani Urune... Miały być przewodnikami, obrońcami i towarzyszami. Do dziś wierzy się, że duch bogini krąży po lasach pod postacią tych zwierząt, prowadząc zagubionych wędrowców i strzegąc domostw przed nieproszonymi gośćmi.  

Choć odkrycie magii kryształów oddaliło Aleor od bogów, myli się ten, kto w północnym państwie widzi jedynie ostoję zabobonnych łowców i handlarzy. To miejsce, gdzie tradycja ma moc starożytnych zaklęć splatających człowieka z naturą w nierozerwalnej więzi. Tylko głupiec w swej nieświadomości zdolny będzie zakpić z pradawnej potęgi rządzącej tą ziemią.

Przez swoje oddanie tradycji Yardanie niechętnie podróżują, co przekłada się bezpośrednio na ilość dostępnych traktów. Nieliczne południowe drogi łączą Dofrat z bardziej ucywilizowanymi regionami, wschodnie prowadzą natomiast w stronę Tascal, domu krasnoludów, z którymi wilczy lud utrzymuje zadziwiająco dobre stosunki.

Być może Yard to Twój dom, może jesteś tu tylko przejazdem... Jedno jest pewne - to tu, u podnóża Wyjących Szczytów zaczyna się Twoja przygoda.

