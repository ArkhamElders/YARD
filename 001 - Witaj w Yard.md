# Witaj w Yard

Na dalekiej północy Aleoru, gdzie świat zdaje się kończyć, rozciąga się Yard – kraina surowego piękna, w której myśliwy i jego wilk warci są więcej niż całe złoto królewskich skarbców. W tych odległych stronach nieprzebyte lasy zdają się skrywać swoje własne tajemnice. Budzące respekt Wyjące Szczyty wyglądają, jakby miały przebić chmury i dotknąć samego nieba. To tutaj mroźne wiatry śpiewają pieśni przeszłości, a natura każdego dnia wystawia człowieka na próbę. Dzika, niemal pierwotna, fascynująca i przerażająca zarazem.

Kiedy mroźne powietrze szczypie skórę, a śnieżne burze zamieniają świat w bezkresną biel, przybysze szybko uczą się, że Yard nie wybacza słabości. Mrozy, które wgryzają się w kości i wichury zasypujące wioski na całe dni, sprawiają, że tylko najtwardsi potrafią przetrwać w tej bezlitosnej krainie. Wielu podróżnych, zafascynowanych opowieściami o obfitych łowach i słynnych wyrobach, nie wytrzymuje tego starcia i wraca na południe, zanim zima na dobre obejmie te ziemie w swoje lodowate objęcia.

Nieliczne osady, wyrastają z ziemi drewnianymi chatami, krytymi świerkiem, wtapiając się w krajobraz lasów i gór niczym schronienia pradawnych duchów. Stolicą jest Dofrat, gdzie życie tętni w rytmie handlu i spotkań. Leżące na skrzyżowaniu głównych traktów miasto, stanowi jedyne miejsce, gdzie dzikie oblicze Yardu łagodnieje, ustępując atmosferze targowisk i karczm, pełnych podróżnych, kupców i rzemieślników. Nieliczne południowe drogi łączą Dofrat z ucywilizowanymi regionami kontynentu, wschodnie trakty prowadzą natomiast w stronę Tascal, domu krasnoludów. Myślistwo i handel stanowią trzon gospodarki tej niemal wiecznie zaśnieżonej krainy. Futra, skóry, a przede wszystkim słynne ciemne piwo, warzone według receptur przekazywanych z pokolenia na pokolenie, przyciągają kupców z całego Aleoru.

Myli się jednak ten, kto w północnym państwie widzi jedynie łowców i handlarzy. To miejsce, gdzie tradycja ma moc starożytnych zaklęć splatających człowieka z naturą w nierozerwalnej więzi. Nie sposób mówić o Yardanach, nie wspominając majestatycznych wilków będących symbolem krainy i jej żywymi strażnikami. Jeśli wierzyć legendom, sama Pani Urune, Pramatka, zesłała je na te ziemie. Było to w czasach, gdy młody świat dopiero rozkwitał, a jedyna magia znana ludziom, pochodziła od bogów. Wówczas zimy były dłuższe, lasy mroczniejsze, a mieszkańcy północy słabsi i zagubieni w nieprzyjaznym świecie. Wilki, stanowiły dar Urune... Miały być przewodnikami, obrońcami i towarzyszami. Do dziś wierzy się, że ich duchy krążą po lasach, prowadząc zagubionych wędrowców i strzegąc domostw przed nieproszonymi gośćmi.  

Być może Yard to Twój dom, może jesteś tu tylko przejazdem... Jedno jest pewne - to tu, u podnóża Wyjących Szczytów zaczyna się Twoja przygoda.

