# Witaj w Yard

Na północy Aleoru, pośród gęstych lasów, rwących potoków i stromych zboczy Wyjących Szczytów leży Yard, kraina myśliwych. Jej mieszkańcy, mimo sporej gościnności, stanowią dość zamkniętą społeczność. Surowy klimat sprawia, że większość przybyszów zwykle opuszcza te ziemie wraz z nastaniem zimy. Wyjątek stanowią krasnoludy i kupcy, goszczący głównie w Dofrat — stolicy państwa. Wschodnie trakty zapewniają połączenie z Tascal, południowe zaś wiodą do Ofren i dalej w głąb kontynentu. Handel zapewnia Yardanom dostanie życie oraz dobre relacje z sąsiadami. W końcu tutejsze futra, wyroby ze skóry oraz ciemne, mocne piwo, uchodzą za najlepsze w całych krainach.

Ludzie północy słyną także ze swojego przywiązania do tradycji oraz szczególnej więzi z wilkami, które, jeśli wierzyć podaniom, podarowała im sama Pani Urune. W odległych czasach, gdy jedyna magia Aleoru pochodziła od bogów, Pramatka zesłała Yardanom zwierzęta, by pomogły im przetrwać w mroźnej, często zabójczej dziczy. Od tamtej pory wilki strzegą domostw, wskazują drogę i pomagają w polowaniach, stanowiąc jednocześnie jeden z ostatnich dowodów na istnienie pradawnych bytów.

