# Wyposażenie

Każdy Bohater potrzebuje solidnego wyposażenia, by móc mierzyć się z potworami. W tym rozdziale znajdziesz zasady opisujące zarządzanie miejscem w ekwipunku, walutą, a także listę dostępnych broni, pancerzy i zaklęć.

Dowiesz się także w jaki sposób zwiększać ilość przenoszonego bagażu, poznasz ryzyko z tym związane oraz do czego służy Domostwo.

## Ekwipunek podróżny

Tobołek podróżny posiada ograniczoną ilość miejsca na ekwipunek, który Bohater może zabrać ze sobą na kolejną wyprawę. Im postać silniejsza, tym więcej może nieść, dlatego też ilość miejsca w ekwipunku oblicza się, dzieląc wartość Siły przez 10 i zaokrąglając w dół.

**Przykład:**

Bohater posiada 76 pkt Siły - dzieląc tę wartość przez 10, otrzymamy wynik 7.6, co daje 7 miejsc w ekwipunku na duże przedmioty.

Niezbyt wiele, prawda? Cóż... człowiek to nie wóz kupiecki, nie udźwignie czterech zbroi płytowych, piętnastu par butów i dwóch dzików. 

Na szczęście istnieje podział przedmiotów na małe i duże. Każdy mały przedmiot zajmuje tylko połowę miejsca dużego. Oczywiście nikt nie nosi strzał luzem - służą do tego kołczany, które są w stanie pomieścić całkiem sporo pocisków. Podobnie sytuacja wygląda w przypadku leczniczych ziół i mikstur.

**Przykład:**

Twoja postać posiada 7 dużych (14 małych) miejsc w ekwipunku. Ma przy sobie łuk, mały kołczan, skórzaną zbroję oraz dwie lecznicze mikstury. Łuk i zbroja zajmują odpowiednio po jednym miejscu, a kołczan i mikstury po pół. Łącznie daje to 3 zajęte i 4 wolne duże miejsca w tobołku.

## Więcej bagażu

Choć nie ma możliwości, by Bohaterowie nosili przy sobie więcej niż są w stanie udźwignąć, nic nie stoi na przeszkodzie by... zaopatrzyć się w jaka lub konia, który poniesie dodatkowy bagaż. 

Oczywiście nie zalecamy używania wierzchowca w walce z oczywistych względów - w przypadku jego śmierci nie będzie komu nieść wyposażenia. Dlatego też domyślnie wierzchowiec nie jest traktowany w YARD jako Zwierzęcy towarzysz, choć nic nie stoi na przeszkodzie by nim był.

Udźwig wierzchowca oblicza się podobnie jak w przypadku ludzi, dzieląc wartość Siły przez 10. 

Jeśli Bohater zechce dodatkowo jechać na obładowanym koniu, należy odjąć 3 punkty. W końcu swoje waży i zajmuje całkiem sporo miejsca.

## Sakiewka

Nowa zbroja, pokój w gospodzie, czy kufel yardańskiego piwa - wszystko ma swoją cenę, dlatego warto mieć przy sobie trochę brzęczących monet. Choć sakiewka nie wlicza się do miejsca w ekwipunku, ze względów bezpieczeństwa lepiej nie nosić przy sobie całego majątku. Każdy bohater zaczyna z ***2d6** x10 sztuk srebra w sakiewce i dokładnie drugie tyle może wydać na wyposażenie.

W grze możemy wyróżnić następujące środki płatnicze:

- Złoto - najcenniejszy kruszec
- Srebro - 100 szt. srebra = 1 szt. złota
- Klejnoty i inne - wyceniane indywidualnie przez kupców

## Domostwo

Każdy ma miejsce, do którego wraca - bezpieczną przystań, gdzie choć na moment może odpocząć od trudów podróży i... bezpiecznie gromadzić skarby!

Jeśli nie chcesz, nie musisz sprzedawać od razu dodatkowego uzbrojenia. W domu możesz też gromadzić lśniące monety i klejnoty. Będą tam w pełni bezpieczne... o ile rzecz jasna nie zostawisz góry złotych monet na widoku.

Dzięki temu sam zdecydujesz jaką broń oraz ile pieniędzy Twój Bohater potrzebuje na kolejną wyprawę.

## Tabele wyposażenia

Nim wyruszysz w swoją pierwszą podróż, lepiej odwiedź kowala lub kupca. Chyba nie zamierzasz walczyć z trollem gołymi rękoma? 

Znajdziesz tu najpopularniejsze rodzaje broni, pancerzy oraz inne przedmioty dostępne w Aleorze. Tabele zawierają także orientacyjne ceny kupna / sprzedaży u lokalnych handlarzy (podane w ilości sztuk srebra).

Poza standardowymi przedmiotami, istnieją również ich mocniejsze, nasączone magią odpowiedniki oraz potężne artefakty. Wielu śmiałków straciło życie szukając legendarnych przedmiotów - zastanów się, czy chcesz być jednym z nich. 

Obok nazw znajdziesz także informację dot. rozmiaru przedmiotu, która pozwoli Ci odpowiednio zarządzać miejscem w ekwipunku.

[M] - Mały przedmiot
[D] - Duży przedmiot

Pociski, zioła, mikstury oraz zwoje wymagają specjalnego pojemnika lub sakwy do przechowywania, dlatego też nie posiadają własnego rozmiaru. W końcu nikt normalny nie nosi strzał luzem.

## Broń

Poniżej znajdują się tabele uzbrojenia z podziałem na dystansową i służącą do walki wręcz. W przypadku broni dystansowej, opisane zostały także odpowiednia dla nich pociski i dystans. 

Zwróć uwagę na Atrybuty wymagane do posługiwania się danym przedmiotem, ponieważ są one ściśle powiązane z używaną umiejętnością. Siła odpowiada za walkę w zwarciu, natomiast precyzyjne uderzenie wymaga Zręczności.

Istotnym elementem jest również standardowy Stan, jaki powoduje krytyczne trafienie daną bronią / pociskiem. Oczywiście niekiedy strzał z łuku może również powalić przeciwnika. Mistrz Gry powinien rozpatrzyć okoliczności i podjąć decyzję.

### Broń dystansowa

|Nazwa            |Dystans  |Obrażenia  |Atrybut|Stan       |Cena K/S   |
|---    	      |---	    |---	    |---	|---	    |---	    |
|Krótki łuk       |40 m     |1  	    |[ZR] 	|-   	    |10/5     	|
|Długi łuk        |80 m	    |2      	|[S]  	|-   	    |30/15     	|
|Zwykła strzała   |-  	    |1d4    	|-   	|Krwawienie	|2/1       	|
|Kusza            |20 m	    |2      	|[ZR]  	|-   	    |30/15      |
|Zwykły bełt   	  |-  	    |1d4	    |-   	|Krwawienie |2/1        |

Po wygranej potyczce strzelec ma 1d4 szans na odzyskanie pocisków z ciał poległych.

### Broń do walki wręcz

Zapis `- / S/10` oznacza, że broń poza walką wręcz może również służyć jako miotana o zasięgu równym punktom siły podzielonym przez 10 (wartość należy zaokrąglić w dół). Miotanie bronią wykorzystuje ten sam atrybut co walka wręcz danego przedmiotu.

Niektóre rodzaje broni wymagają też konkretnego poziomu siły, by móc jej swobodnie używać.

|Nazwa          |Dystans    |Obrażenia  |Atrybut|Stan       |Cena K/S   |
|---        	|---	    |---	    |---    	|---	    |---	    |
|Kij            |-  	    |1d4  	    |[ZR]	    |Powalenie  |4/2     	|
|Włócznia       |- / S/10   |1d6      	|[S] > 40	|Krwawienie |10/5     	|
|Pałka*         |-  	    |1d4    	|[S]    	|Powalenie	|4/2      	|
|Sztylet*       |- / ZR/10  |1d4      	|[ZR]   	|Krwawienie |10/5       |
|Krótki miecz* 	|-  	    |1d6	    |[ZR] > 50  |Krwawienie |20/10      |
|Długi miecz   	|-  	    |1d8	    |[S] > 60	|Krwawienie |30/15      |
|Młot bojowy   	|-  	    |2d4	    |[S] > 70	|Powalenie  |40/20      |

*Możliwa walka z wykorzystaniem dwóch broni.

## Pancerz

Poza bronią dobrze jeszcze mieć zbroję lub tarczę, które przynajmniej częściowo uchronią Twojego Bohatera przed obrażeniami. Zwykła koszula, czy szata maga na nic się zdadzą wobec ostrza.

### Rodzaje pancerza

|Nazwa              |Pkt. pancerza  |Min. Siła  |Cena K/S   |
|---        	    |---	        |---	    |---	    |
|Zwykły hełm*       |1  	        |[S] > 40   |4/2        |
|Drewniana tarcza   |2              |[S] > 50  	|10/5	    |
|Zbroja skórzana    |2  	        |[S] > 50   |20/10   	|
|Kolczuga*          |4              |[S] > 70  	|100/50   	|
|Zbroja płytowa*	|6  	        |[S] > 80   |600/300    |

*Ciężkie zbroje i hełmy utrudniają skradanie i rzucanie zaklęć, dając kość karną do testów umiejętności, których podstawowym atrybutem jest Zręczność lub Inteligencja. 

## Inne przedmioty

Broń i pancerze to nie wszystko - Bohaterowie mogą i powinni zabrać na każdą wyprawę nieco dodatkowego sprzętu, który może się przydać w podróży. Poniżej znajduje się lista najbardziej przydatnych przedmiotów oraz posiłków (w końcu Twój Bohater musi coś jeść).

### Sakwy i pojemniki

|Nazwa                  |Pojemność  |Cena K/S  |
|---            	    |---	    |---	   |
|Kołczan [M]            |1          |6/3       |
|Kołczan [D]            |2          |10/5      |
|Pas na mikstury [M]    |2  	    |10/5      |
|Sakwa na zioła [M]     |4          |4/2       |
|Tuba na zwoje [M]	    |6  	    |6/3       |

### Mikstury i zioła

|Nazwa                  |Działanie                                                                  |Cena K/S  |
|---            	    |---	                                                                    |---	   |
|Mikstura wytrzymałości |Regeneruje maks. 8 [PW]                                                    |10/5      |
|Mikstura mistycyzmu    |Regeneruje maks. 8 [ME]                                                    |10/5      |
|Antidotum              |Usuwają truciznę.   	                                                    |8/4       |
|Pijawki [M]            |Usuwają truciznę. Wielokrotnego użytku. Nie można korzystać podczas walki. |12/6      |
|Lecznicze jagody	    |Regenerują 1d4 pkt [PW]  	                                                |4/2       |
|Szałwia wieszcza       |Regenerują 1d4 pkt [ME]  	                                                |4/2       |
|Piołun	                |Regenerują 1d4 pkt [DET]  	                                                |6/3       |

### Jedzenie i napoje

|Nazwa                          |Działanie             |Cena K/S  |
|---            	            |---	               |---	      |
|Chleb [M]                      |Przywraca 1d4 [PW]    |2/1       |
|Suszone mięso [M]              |Przywraca 1d6 [PW]    |6/3       |
|Pieczona dziczyzna [M]         |Przywraca 1d8 [PW]    |10/5      |
|Yardańskie ciemne piwo* [M]    |Przywraca 1d4 [DET]   |4/2       |
|Wino z Tascal* [M]             |Przywraca 1d4 [DET]   |4/2       |

*Spożycie więcej niż jednej porcji alkoholu pozwala zregenerować dodatkowe punkty Determinacji, ale skutkuje dodaniem kości karnej (jedna za każdą kolejną porcję) do wszystkich testów, aż do kolejnego pełnego odpoczynku.

### Pozostałe

|Nazwa         |Opis                                                                                                        |Cena K/S  |
|---           |---	                                                                                                        |---	   |
|Lina [M]      |10 m wytrzymałej liny - przydatna podczas wspinaczki w trudnodostępne miejsca.                              |4/2       |
|Pochodnia [M] |Rozświetla mrok, opcjonalnie może też służyć do walki, zadając 1d4 obrażeń +1 od ognia. Wystarcza na ok 4h. |2/1       |
|Wytrychy [M]  |Pomagają otworzyć wszelakie zamki i rozbroić pułapki, dając kość premiową do testu. Wielokrotnego użytku.   |10/5      |
|Namiot [D]    |Umożliwia odpoczynek bez rzutu na Sztukę przetrwania podczas nocowania w dziczy. Pomieści 3 osoby.          |20/10     |
|Lutnia [D]    |Podstawowy instrument większości bardów.  	                                                                |20/10     |
|Bandaże [M]   |5 szt. Pozwalają zatrzymać krwawienie.   	                                                                |4/2       |