# Co płoszy gryfy?

Przygoda wprowadzająca, której celem jest zaznajomienie z mechaniką i światem Aleoru. Poza głównym wątkiem Wędrowcy znajdą w niej kilka zadań pobocznych, pozwalających nieco wydłużyć grę. Sam scenariusz stanowi też prolog do dłuższej kampanii zatytułowanej "Saga bluźniercy", dostępnej w rozszerzonej, ilustrowanej wersji podręcznika.

**Ilość graczy:** 3-4

**Czas trwania:** ok. 3 sesji

## Wstęp 

Ciepłe, bursztynowe światło sączyło się z okien karczmy „Pod Zdechłym Trollem” jawiąc obietnicę strawy i schronienia przed mroźnym wichrem szalejącym na zewnątrz. Było coś magicznego w tym blasku, który zdawał się przenikać przez zamieć, prowadząc zziębniętych wędrowców niczym latarnia pośród ciemności. Gospoda, stara niczym tradycje ludzi północy, była od lat miejscem, gdzie biesiadowali myśliwi, kupcy, a czasem i podejrzani jegomoście, skrywający twarze w cieniu głębokich kapturów.

Zapach pieczonego mięsa, korzennych przypraw i świeżo warzonego ciemnego piwa unosił się w powietrzu, witając każdego, kto przekroczył próg. W środku panował gwar rozmów, przerywanych co jakiś czas salwami śmiechu lub odgłosem kufli stukających o stoły. Kominek, wielki i wypełniony trzaskającymi polanami, rzucał złociste światło na ściany zdobione trofeami łowieckimi. Czaszki goblinów, poroża jeleni i stary, choć wciąż imponujący łeb dzika przypominały o łowach, które stanowiły dla Yardan chleb powszedni.

Przy jednym z długich stołów zebrała się grupka myśliwych. Młody chłopak o roziskrzonych oczach z dumą opowiadał o tym, jak zdołał ustrzelić swoją dzisiejszą zdobycz w postaci ogromnego niedźwiedzia. „Tylko spróbujcie to sobie wyobrazić!” wołał, wyciągając ręce, jakby chciał pokazać ogrom bestii. Jego towarzysz, stary łowca o twarzy przypominającej zlodowaciałą skałę, zmrużył oczy i rzucił cierpko: „A wspomnisz też, jak cię w rzece topił, czy raczej pominiemy tę część?” Na te słowa wybuchnęła salwa śmiechu, a młodzieniec zamilkł, czerwieniąc się aż po czubki uszu.

W kącie karczmy krasnolud, o brodzie tak gęstej, że mógłby w niej ukryć połowę swojego kufla, popijał coś z miną człowieka, który znalazł się w swoim żywiole. „Yardańskie piwo to dar od bogów, powiadam wam! Nie znajdziecie lepszego trunku ani w moim rodzinnym Tascal, ani w Ofren, ani nawet w jakiejś elfiarskiej dziupli!” wołał donośnie, podnosząc kufel wielkości głowy. Nikt się z nim nie kłócił – bo i po co? Krasnolud mówił prawdę, a poza tym potrafił jednym ruchem unieruchomić każdego, kto odważyłby się twierdzić inaczej.

Bard przy szynkwasie przygrywał na lutni, a jedna z dziewcząt tańczyła w takt muzyki, wirując niczym płatek śniegu na wietrze. Jej ruchy przyciągały uwagę wszystkich, w szczególności młodszych myśliwych, którzy wprost nie mogli oderwać oczu od niewiasty. W tym radosnym, pełnym swojskich żartów chaosie dało się jednak wyczuć oczekiwanie, za którym, niczym złowrogi cień, zdawał się czaić niepokój...

Kilku starszych mężczyzn, zamiast uczestniczyć w zabawie, siedziało cicho, spoglądając przez okna. Ich zmarszczone czoła i usta zaciśnięte w wąskie kreski sugerowały, że coś ich trapi. Nawet wilki, zwykle z zadowoleniem wylegujące się przy kominku, teraz unosiły łby, nasłuchując czegoś, czego ludzkie uszy nie były w stanie wychwycić.

Gdy wreszcie drzwi karczmy otworzyły się z hukiem, wszyscy zamarli. Do środka wdarł się podmuch lodowatego wiatru, a wraz z nim drobinki śniegu tańczące w świetle ognia. W progu stała Kwentu, stara szamanka, która, jeśli wierzyć karczmianym opowieściom, pamięta jeszcze wojny magów. Za nią kroczył ogromny wilk o czarnym jak noc, poszarpanym futrze i złocistych oczach, które wpatrywały się w zgromadzonych z przenikliwością. Szamanka odrzuciła kaptur i rozglądając się po izbie, rzekła:

„Wiatr w górach niesie zapach krwi. Wilki zawodzą do Pani Urune, a gryfy opuszczają swoje gniazda.”

W izbie zapanowała cisza. Krasnolud, który jeszcze chwilę wcześniej głośno żartował, odstawił kufel, dusząc w sobie potężne beknięcie. Stary łowca Yrn, którego śmiech brzmiał jak skrzypiące drzwi, teraz milczał, spoglądając na Kwentu z powagą.

„Jeśli gryfy z gór odlatują, to źle wróży,” mruknął, przeczesując siwe włosy. „Te ptaszyska nie boją się nawet najgorszej zamieci. Jak... co takiego było w stanie zmusić je do odlotu?”

Szamanka podeszła do kominka, otrzepując lód z płaszcza. Wilk kroczył bezszelestnie tuż za nią. „Nie wiem...” - powiedziała cicho, patrząc w ogień. „... ale to, co budzi się w górach, nie jest niczym, co znacie. Wilki śnią o starych czasach, o mrocznej magii i cieniu, który spadł na tę ziemię dawno temu. Pani Urune zsyła ostrzeżenie, a my musimy być gotowi.”

Za oknami wiatr zawył, uderzając w ściany karczmy niewidzialną pięścią. Płomienie w kominku zatańczyły niespokojnie, jakby nawet ogień czuł nadchodzącą grozę. Kilka osób spojrzało w stronę drzwi, jakby obawiali się, że lada moment coś wpadnie do środka. Coś się zmienia. W tej karczmie, w tym zapomnianym zakątku świata, Wasze losy splatają się z cieniami, które niebawem zawisną nie tylko nad Yardem, ale i całym Aleorem...

## Początek przygody

Kwentu powie wprost, że poszukuje czterech śmiałków, którzy wyruszą, by sprawdzić, co takiego dzieje się w górach. Zaoferuje też całkiem pokaźną sumę dla każdego kto się pomoże w rozwiązaniu problemu - 2 sztuki złota i "wszystko, co znajdziecie po drodze".