# Wprowadzenie do mechaniki

Nieodłącznym elementem każdej gry RPG są kości. Małe cudeńka, decydujące o losach świata, stworzone przez Panią Urune z pradawnej magii. Zastosowana mechanika bazuje na Basic Roleplaying: Universal Game Engine, wydanym przez Chaosium. Inspirację i uproszczenia czerpie również z Hack100 autorstwa Joe Carruthers'a. W dużym skrócie opiera się na procentowym określaniu statystyk oraz umiejętności Bohaterów i rozpatrywaniu testów przy pomocy rzutów  **1d20**. W systemie, poza zwykłym sukcesem/porażką, występują także trudne sukcesy (połowa i mniej niż wartość umiejętności) oraz krytyczne wyniki testów umiejętności. Naturalna jedynka to zawsze krytyczny sukces. Wynik rzutu równy 20 oznacza natomiast krytyczną porażkę.

Takie rozwiązanie pozwala miarodajnie i szybko ocenić rzeczywiste umiejętności Bohatera, a także w wygodny sposób zastosować je w praktyce, bez zbędnych modyfikatorów i przeliczania. Nie znajdziesz tu również szczegółowych tabeli i matematyki dotyczącej celowania, czy atakowania konkretnej części ciała lub używania broni improwizowanej. Dlaczego? Odpowiedź jest bardzo prosta - te elementy są zbędne i powinny być rozpatrywane przez Mistrza Gry w czasie rzeczywistym. W końcu chodzi o swobodę i radość z rozgrywki, a nie zabawę w księgowego.
 
Cechą charakterystyczną systemu jest nieco odmienny sposób forsowania rzutów. Służą do tego specjalne punkty determinacji, które Bohater może wydawać między innymi właśnie na przerzucenie kości w przypadku niepowodzenia w teście. Więcej informacji na temat forsowania znajdziesz w rozdziale dotyczącym Umiejętności. 

Ponieważ mechaniki i zasad najprościej uczyć się przez praktyczne zastosowanie, najwyższy czas stworzyć Twojego pierwszego Bohatera!