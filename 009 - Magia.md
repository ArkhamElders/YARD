# Magia

Magia w YARD jest czymś powszechnym i odgrywa bardzo ważną rolę w życiu ludów zamieszkujących Aleor. Dzieli się na dwa odmienne rodzaje: szamańską oraz katalizowaną. Obie w znaczący sposób różnią się od siebie, obie mają swoich zwolenników i obie... Z resztą, czytaj dalej.

Pierwsza jest znacznie starsza i pochodzi od bogów, którzy obdarowali szamanów częścią swojej mocy, w zamian za oddawanie im czci. Bogowie choć łaskawi, wymagają bezwzględnego posłuszeństwa i... bywają kapryśni. Niedokładna inkantacja zaklęcia pośpiech, czy nieszczere intencje nauczyły już wielu zaklinaczy, czym jest gniew boga. 

Magia katalizowana to dziedzina nauki odkryta przez ludzi, którzy mieli dość podporządkowania się woli bogów. Opracowali oni sposób, wykorzystujący kryształy ametystu do katalizowania energii świata w magiczną energię. Odkrycie to pozwoliło uniezależnić się od bogów i z czasem zaczęło wypierać szamanizm, przyspieszając jednocześnie rozwój cywilizacyjny w krainach. Kryształy jednak potrzebują energii, by działać i czerpią ją z sił witalnych czarodzieja.

Każdy Bohater może posługiwać się wyłącznie jedną, wybraną przez siebie ścieżką magii. Tylko Yardanie nie mają wyboru - wilczy pakt wymusza na nich posłuszeństwo wobec Pani Urune. Ze wszystkich ludów jedynie elfy mogą władać dwoma rodzajami magii, ponieważ od czasu pokonania Madhrata są one strażnikami równowagi. Z tego tytułu zarówno na początku, jak i podczas awansów mogą wybrać po jednym zaklęciu z każdego rodzaju.

Dla wszystkich ludów poza Yardanami możliwa jest rezygnacja z boskiej mocy lub... nawrócenie - przejście z szamanizmu na magię katalizowaną i odwrotnie. Bohater musi jedynie zrzec się całej swojej dotychczasowej magii i przetrwać boską próbę. Jaką? Niewiele o niej wiadomo poza jednym - nieliczni, którzy ją przetrwali, w większości postradali rozum i zdrowie.

Rzucanie zaklęć w YARD jest bardzo proste. Bohater deklaruje co chce zrobić i ile punktów mistycznej energii wydać. Dla pojedynczego celu każdy wydany punkt **[ME]** oznacza 1 pkt obrażeń. Dla ataków obszarowych to 2 pkt **[ME]** na każde 10 m. Podobnie jak w przypadku walki standardową bronią, stany nakładane są przy trudnym sukcesie. Tu także możliwe jest tworzenie łańcucha ataku.

W przypadku zaklęć poza walką, ocenę kosztu mistycznej energii zostawiamy Mistrzowi Gry. W końcu nie ma potrzeby rozliczania się z każdej podpalonej pochodni.

## Szamanizm

Stanowi manifestację boskiej mocy. Magia szamanów jest mniej stabilna i słabsza od tej, wykorzystującej kryształy. Pozwala jednak czerpać do woli z dobrodziejstw natury podczas regeneracji - wystarczy, że szaman posiada odpowiednie zioła. Nie ma potrzeby czasochłonnego przyrządzania specjalnych mikstur.

Bohater chcący wybrać drogę szamana musi odprawić rytuał, w którym podporządkuje się woli bogów. Następnie może wybrać swój pierwszy żywioł. Co 5 poziomów będzie mógł wybrać kolejny.

Rzucając szamańskie zaklęcia, Bohater musi liczyć się z karą w przypadku choćby najmniejszego niepowodzenia. Krytyczna porażka w teście dodatkowo spotęguje gniew bóstwa.


## Magia katalizowana

Jak już wspomniano, magia katalizowana działa w oparciu o kryształy, które dosłownie stają się integralną częścią noszącego. Kryształ wrasta w ciało maga, dając mu moc w zamian za energię życiową. Mag określa swoją pierwszą specjalizację, następnie może wybrać kolejną co 5 poziomów.

Każdorazowe rzucenie zaklęcia kosztuje czarodzieja nie tylko odpowiednią liczbę punktów mistycznej energii, ale też zdrowie w postaci 2 PW na każde 5 poziomów rzucającego. Mag może jednak zignorować głód kryształu, poświęcając liczbę punktów determinacji, równą swojemu poziomowi.

W odróżnieniu od szamanów, czarodzieje muszą przyrządzić z ziół mikstury, by móc ich używać. Zajmuje to trochę czasu, ale ekstrakt jest mocniejszy i ma lepsze działanie (1h / miksturę). Muszą też sukcesywnie pogłębiać swoją wiedzę, studiując księgi i zwoje lub eksperymentując. Zbyt długa przerwa w nauce może bowiem doprowadzić do tego, że nie będą w stanie zwiększyć swojej mocy (brak modyfikatora obrażeń związanego z poziomem rzucającego).