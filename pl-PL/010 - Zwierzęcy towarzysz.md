# Zwierzęcy towarzysz

Posiadanie psów, kotów, czy nawet sokołów jest w Aleorze dość powszechne. Na szczególną uwagę zasługuje jednak yardańska więź z wilkami. Gdy świat był jeszcze młody, Pramatka zesłała wilki, by służyły ludziom z gór, przypominając jednocześnie o jej potędze.

Żaden wilk, czy nawet gobliński bargest nie zaatakuje Yardanina i odwrotnie - jeśli człowiek północy spróbuje choćby podnieść rękę na to zwierzę, spotka go kara w postaci gniewu Pani Urune (natychmiastowe 20 pkt obrażeń pomijających wszelkie pancerze i bariery ochronne).

Oczywiście pozostali mieszkańcy Aleoru również mogą oswajać zwierzęta, a nawet wykorzystywać je w walce, jeśli tylko posiadają odpowiedni poziom Rozumienia zwierząt (>14). Nie mają jednak pewności, czy dzikie zwierzę nie zechce ich zaatakować. Oswajanie wymaga zdania testu o konkretnej trudności.

W danym momencie Wędrowiec może posiadać wyłącznie jednego zwierzęcego towarzysza. Może podjąć próbę oswojenia innego zwierzęcia, dopiero po uwolnieniu poprzedniego.

## Statystyki towarzysza

Zwierzęta różnią się od ludzi, dlatego też ich atrybuty wyglądają nieco inaczej. Z oczywistych względów nie posiadają także wyspecjalizowanych umiejętności. 

Szczegółowe statystyki każdego zwierzęcia znajdziesz w rozdziale zatytułowanym Bestiariusz. Tu skupimy się wyłącznie na przedstawieniu statystyk.

Towarzysz posiada następujące cechy:

- Siła
- Kondycja
- Zwinność
- Intelekt 

Każde zwierzę posiada określone umiejętności, z których może korzystać na identycznych zasadach jak Wędrowcy.

Dodatkowo opis każdego z nich zawiera punkty witalnośi, zakres ruchu, siłę oraz modyfikator ataku, a także pancerz. Podczas walki stany, jak powalenie, czy krwawienie funkcjonują podobnie jak u ludzi.

Karta Postaci Twojego Wędrowca zawiera specjalną sekcję, dedykowaną statystykom towarzysza.

## Wykorzystanie w walce

Oswojenie zwierzęcia wymaga jednorazowego zdania testu Rozumienia zwierząt, na poziomie wskazanym przez Bestiariusz. 

To jednak dopiero połowa sukcesu - by zwierzę chciało dla Ciebie walczyć, potrzebna jest wyjątkowo silna więź. Innymi słowy, Twój Wędrowiec musi posiadać więcej niż 14 pkt Rozumienia zwierząt.

W momencie utworzenia więzi ze zwierzęciem, jego punkty **[DET]** zrównują się z punktami opiekuna. Dzieje się tak ponieważ zwierzęcy towarzysz wiernie wykonuje rozkazy swojego pana. Atakuje jak dodatkowy członek drużyny, bezpośrednio przed lub po Bohaterze - decyzję podejmuje gracz.

Towarzysze, podobnie jak Wędrowcy, nie mogą forsować rzutów w walce.

## Regeneracja i awanse

### Odpoczynek

Towarzysze odzyskują witalność i determinację na podobnych zasadach jak Wędrowcy. Podczas krótkiego odpoczynku mogą przywrócić 3 punkty witalności, a w trakcie pełnego połowę zdrowia i pełnię determinacji. Dla zwierząt nie mają jednak zastosowania udogodnienia - wychowały się w dziczy i to ona jest ich domem. Podobnie jak w przypadku Wędrowców, skrajnie wyczerpane zwierzę, również może potrzebować nieco dłuższego odpoczynku, by w pełni wrócić do zdrowia.

### Rozwój

Zwierzęta mają ograniczone zdolności nauki, dlatego też ich rozwój przebiega nieco inaczej i jest ściśle powiązany z pracą przewodnika. Towarzysz sam nie zdobywa doświadczenia, natomiast na każde 5 poziomów Wędrowca może rozwinąć wybrany atrybut i jedną umiejętność o 1 punkt.

Przysługuje mu również zwiększenie punktów witalności, wedle posiadanej kondycji.

- **[KON]** < 8 --> +1 pkt 
- **[KON]** 8-15 --> +2 pkt 
- **[KON]** > 15 --> +3 pkt   