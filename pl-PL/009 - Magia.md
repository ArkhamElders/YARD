# Magia

Magia w YARD jest czymś powszechnym i odgrywa bardzo ważną rolę w życiu ludów zamieszkujących Aleor. Choć nie każdy mieszkaniec kontynentu musi być potężnym szamanem lub magiem, większość z nich korzysta z drobnych modlitw i zaklęć, ułatwiając sobie codzienne życie. Dzieli się na dwa odmienne rodzaje: szamańską oraz katalizowaną. Obie w znaczący sposób różnią się od siebie, obie mają swoich zwolenników i obie kształtują losy tego świata, nawet jeśli jego mieszkańcy nie do końca zdają sobie z tego sprawę.

Pierwsza jest znacznie starsza i pochodzi od bogów, którzy obdarowali szamanów częścią swojej mocy, w zamian za oddawanie im czci. Bogowie choć łaskawi, wymagają bezwzględnego posłuszeństwa i... bywają kapryśni. Niedokładna inkantacja zaklęcia pośpiech, czy nieszczere intencje nauczyły już wielu zaklinaczy, czym jest gniew boga. 

Magia katalizowana to dziedzina nauki odkryta przez ludzi, którzy mieli dość podporządkowania się woli bogów. Opracowali oni sposób, wykorzystujący kryształy ametystu do katalizowania energii świata w magiczną energię. Odkrycie to pozwoliło uniezależnić się od bogów i z czasem zaczęło wypierać szamanizm, przyspieszając jednocześnie rozwój cywilizacyjny w krainach. Kryształy jednak potrzebują energii, by działać i czerpią ją z sił witalnych czarodzieja.

Każdy Wędrowiec może posługiwać się wyłącznie jedną, wybraną przez siebie ścieżką magii. Tylko Yardanie nie mają wyboru - wilczy pakt wymusza na nich posłuszeństwo wobec Pani Urune. Ze wszystkich ludów jedynie elfy mogą władać dwoma rodzajami magii, ponieważ od czasu pokonania Madhrata są one strażnikami równowagi. Z tego tytułu zarówno na początku, jak i podczas awansów mogą wybrać po jednej domenie z każdego rodzaju.

Dla wszystkich ludów poza Yardanami możliwa jest rezygnacja z boskiej mocy lub... nawrócenie - przejście z szamanizmu na magię katalizowaną i odwrotnie. Wędrowiec musi jedynie zrzec się całej swojej dotychczasowej magii i przetrwać boską próbę. Jaką? Niewiele o niej wiadomo poza jednym - nieliczni, którzy ją przetrwali, w większości postradali rozum i zdrowie.

Mag lub szaman posiadający już wszystkie domeny w obrębie danego rodzaju magii nadal rośnie w siłę, choć nie odkrywa już nowych dziedzin. Jego zaklecią stają się bardziej efektywne - każdy wydany punkt **[ME]** (lub 2 pkt w przypadku zaklęć obszarowych) to 1 dodatkowy punkt obrażeń / leczenia / runda przyzwania.

## Koszt zaklęć

Rzucanie zaklęć ofensywnych w YARD jest bardzo proste. Wędrowiec deklaruje co chce zrobić i ile punktów mistycznej energii wydać. Dla pojedynczego celu każdy punkt obrażeń oznacza jeden wydany punkt **[ME]**. Dla ataków obszarowych to 2 pkt **[ME]** na każde 10 m. Podobnie jak w przypadku walki standardową bronią, stany nakładane są przy trudnym sukcesie. Tu także możliwe jest tworzenie łańcucha ataku.

Bardzo podobnie wygląda rzucanie zaawansowanych zaklęć obronnych i leczniczych (znacznie bardziej efektywnych niż ziołolecznictwo i mikstury). Za 1 pkt **[ME]** rzucający może uleczyć 1 PW. Leczenie grupowe kosztuje go 2 punkty Mistycznej Energii.

Nieco inaczej wygląda przywoływania i kontroli rozmaitych istot. Każda z nich ma przypisany poziom trudności oswajania i kontroli. O ile oswajanie pozwala na budowanie trwałej więzi, o tyle kontrola pozwala czasowo przyzwać daną istotę. Koszt przyzwania danego stworzenia na jedną rundę wygląda następująco, w zależności od trudności kontroli:

- łatwa - 1 pkt **[ME]**
- trudna - 2 pkt **[ME]**
- krytyczna - 3 pkt **[ME]**

Co istotne, rzucający musi być zaznajomiony z tym stworzeniem i choć raz pokonać je w walce lub przekonać żywe, by mu pomogło, bez użycia magii. Czarownik lub szaman może przywołać jednocześnie do 5 sojuszników, wydając na każdego z nich odpowiednią ilość energii. 

Niemal identyczne zasady dotyczą bardowskich pieśni, choć te nie zużywają Mistycznej Energii. Ich efekt trwa tak długo, jak długo słychać melodię. To poniekąd tłumaczy, dlaczego orkowie zwykli wybijać wrogich grajków zaraz na początku walki. Zajęty pieśnią bard nie może wykonywać akcji innych niż ruch, chyba że zdecyduje się ją przerwać.

W przypadku zaklęć poza walką, ocenę kosztu Mistycznej Energii zostawmy Losowi. W końcu nie ma potrzeby rozliczania się z każdej podpalonej pochodni.

## Szamanizm

Stanowi manifestację boskiej mocy. Magia szamanów jest mniej stabilna niż katalizowana. Pozwala jednak czerpać do woli z dobrodziejstw natury podczas regeneracji - wystarczy, że szaman posiada odpowiednie zioła. Nie ma potrzeby czasochłonnego przyrządzania specjalnych mikstur. Dodatkowym atutem jest fakt, iż szaman nie musi się uczyć zaklęć. Jego bóstwo ześle mu je w formie daru po zdanym teście. W praktyce, oznacza to możliwość wymyślenia zaklęcia podczas walki.

Wędrowiec chcący wybrać drogę szamana musi odprawić rytuał, w którym podporządkuje się woli bogów. Następnie może wybrać swój pierwszy żywioł. Co 5 poziomów będzie mógł wybrać kolejny.

Rzucając szamańskie zaklęcia, Wędrowiec musi liczyć się z karą w przypadku choćby najmniejszego niepowodzenia. W przypadku nieudanej inkantacji, obrażone bóstwo może przykładowo unieruchomić Wędrowca, zesłać na niego chorobę lub odebrać część sił witalnych Krytyczna porażka w teście dodatkowo spotęguje gniew bóstwa.

Szaman może dodatkowo uzyskać łaskę bóstwa, modląc się do niego w obozowisku (w trakcie odpoczynku). Zwykle jest to jeden automatycznie zdany test, odporność na pierwszy atak lub czasowe zwiększenie punktów determinacji, choć nigdy do końca nie wiadomo, co przyniesie Los. Na każde 5 poziomów, szaman zyskuje automatycznie 5% szans na łaskę (poczynając od piątego poziomu). Test łaski należy do Losu, który rzuca kością d20.

### Domeny magii szamanów:
- Ogień - najstarsza dziedzina, dająca kontrolę nad płomieniami
- Woda - a gdyby tak sprowadzić deszcz lub... wyssać całą wodę z ciała wroga?
- Ziemia - skały, roślinność i sama ziemia są do Twojej dyspozycji
- Powietrze - od delikatnego podmuchu, po niszczycielskie cyklony
- Lód - mówią, że śmierć przez zamarznięcie jest piękna, bo kiedy człowiek zamarza, to na moment robi mu się tak ciepło...
- Przyzwanie bestii - moc kontrolowania istot, by służyły szamanowi
- Łaska bogów - swoisty rodzaj modlitwy, mogącej zapewnić zaawansowane leczenie ran i rozmaite odporności


## Magia katalizowana

Jak już wspomniano, magia katalizowana działa w oparciu o kryształy, które dosłownie stają się integralną częścią noszącego. Kryształ wrasta w ciało maga, dając mu moc w zamian za energię życiową. Mag określa swoją pierwszą specjalizację, następnie może wybrać kolejną co 5 poziomów.

Każdorazowe rzucenie zaklęcia kosztuje czarodzieja nie tylko odpowiednią liczbę punktów Mistycznej Energii, ale też zdrowie w postaci 2 PW na każde 5 poziomów rzucającego. Mag może jednak zignorować głód kryształu, poświęcając liczbę punktów determinacji, równą swojemu poziomowi.

W odróżnieniu od szamanów, czarodzieje muszą przyrządzić z ziół mikstury, by móc ich używać. Zajmuje to trochę czasu, ale ekstrakt jest mocniejszy i ma lepsze działanie (1h / miksturę). Podobnie sprawa ma się z samym tworzeniem zaklęć. Mag potrzebuje czasu, by opracować i przetestować czar, którego później będzie mógł używać. Zwykle odbywa się to podczas odpoczynku - by to zrobić, czarownik musi zdać test wiedzy tajemnej.

Bywa tak, że podczas wędrówki, mag natknie się na tajemnicze zwoje, przesączone starą magią. Zapisane na nich zaklęcia są zwykle potężniejsze, niż standardowe. Jeśli zaklęcie na zwoju pochodzi ze znanej magowi domeny, może się go nauczyć. Jeśli nie, może rzucić ten czar raz lub zachować zwój do momentu, aż pozna jego domenę. Bez względu na to, czy mag użyje zaklęcia, czy zdecyduje się go nauczyć, zwój rozpada się po użyciu.

### Specjalizacje magii kryształów:
- Iluzje - manipulacja umysłami i zmiana postrzegania rzeczywistości 
- Nekromancja - magia śmierci, pozwalająca kontrolować tych, którzy odeszli
- Magia ognia - bliźniacza do tej znanej szamanom, jednak bardziej przewidywalna
- Esencja - uwalnia prawdziwą moc kryształów, niektórzy twierdzą, że zbliżoną do błyskawic
- Mrok - podła dziedzina, przepełniona zgnilizną i strachem
- Międzyświat - pozwala otwierać wrota do innych, niezbadanych wymiarów
- Formowanie - daje moc konstruowania magicznych przedmiotów, budowli i istot