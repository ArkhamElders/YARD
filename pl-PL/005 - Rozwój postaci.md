# Rozwój postaci

Wędrówki po Aleorze, walki z potworami oraz interakcje z napotkanymi postaciami sprawiają, że nawet początkujący amator przygód ma szansę zostać kiedyś wielkim bohaterem. Z czasem nabierze wprawy i rozwinie umiejętności, stając się mistrzem w swoim fachu. W tym celu zostały wprowadzone punkty doświadczenia oraz poziomy Wędrowca, które w przystępny sposób obrazują postęp rozwój Twojej postaci. Z każdym kolejnym poziomem Wędrowiec staje się silniejszy, a jego umiejętności zwiększają się. W dalszej części znajdziesz informacje na temat sposobów zdobywania doświadczenia oraz awansów na kolejny poziom.

## Doświadczenie - Punkty Przełomu

Każdy pokonany przeciwnik i zdobyta informacja to nagroda nie tylko w postaci srebrnych i złotych monet, czy nowego, lepszego wyposażenia. To przede wszystkim doświadczenie, dzięki któremu Twój bohater rośnie w siłę. W YARD nie znajdziesz typowych punktów doświadczenia - zamiast nich istnieje pojęcie **Przełomu** - kluczowego momentu podczas rozgrywki, za który gracze mogą zdobyć Punkty Przełomu. Do awansu na kolejny poziom potrzebne jest każdorazowo 5 punktów. To Los decyduje, w którym momencie i za co gracze zostaną nagrodzeni. Może to być przykładowo potyczka, zdobycie cennej informacji lub wykonanie zadania pobocznego.

### Walka

Pokonanie przeciwnika to bez wątpienia najlepszy sposób na rozwój umiejętności walki. Każda bestia, potwór, czy inny demon stanowi bowie wyzwanie. Przynajmniej przy pierwszym spotkaniu, gdy potyczka zwykle bywa wymagająca. Drużyna na dziesiątym poziomie raczej nie powinna mieć problemu z pokonaniem paru goblinów i trudno tu mówić o rozwoju.

Punkty Przełomu nie są rozdzielane pomiędzy członków drużyny - bez względu na liczbę graczy, po wykonaniu określonego zadania każda postać dostaje Punkt Przełomu, który zbliża ją do awansu na kolejny poziom.

### Interakcje i zadania fabularne

Chociaż walka jest dobrym sposobem na zdobywanie punktów, to odkrywanie wskazówek oraz wykonywanie powierzonych zadań stanowi ich najcenniejsze źródło. Niekiedy może się bowiem okazać, że zadanie da się wykonać bez wyciągania broni. Takie rozwiązanie również zasługuje na nagrodę. W ten sposób MG może również nagradzać wyjątkową kreatywność graczy, jednocześnie oszczędzając wszystkim (przede wszystkim sobie) żmudnego przeliczania punktów doświadczenia i zbędnego skalowania w późniejszych etapach gry.

## Przełomy - Awanse

Jak już wspomniano, każdy awans wymaga zdobycia pięciu Punktów Przełomu. Tyle.

Wyróżniamy dwa rodzaje awansów - mały i duży. Małe awanse dotyczą standardowego przechodzenia z poziomu na poziom, natomiast duże oznaczają swego rodzaju krok milowy w rozwoju bohatera i mają miejsce co pięć poziomów (5, 10, 15 itd.).

### Mały awans

Obok umiejętności na kartach postaci znajdują się kropki, służące do zaznaczania sukcesu w teście. Podczas awansu na kolejny poziom, Wędrowiec może zwiększyć poziom jednej z tych umiejętności o **1 pkt**. Każdy awans to także wzrost punktów witalności i mistycznej energii. Zależnie od wartości atrybutów **[KON]** (dla witalności) i **[MDR]** (dla mistycznej energii), ich wartość zwiększa się następująco:

**[KON]** / **[MDR]** < 8 - +1 pkt
**[KON]** / **[MDR]** 8-15 - +2 pkt
**[KON]** / **[MDR]** > 15 - +3 pkt 

**Przykład:**
Postać posiadająca 12 pkt kondycji i 6 pkt wiedzy co poziom zdobywa 2 pkt wytrzymałości oraz 1 pkt mistycznej energii.

### Duży awans

Co pięć poziomów Wędrowiec może rozwinąć jeden, wybrany przez siebie atrybut o **1 pkt** oraz zwiększyć całkowitą liczbę punktów determinacji o 2. Warto zauważyć, że rozwój atrybutów wpływa na bazowy poziom umiejętności podstawowych oraz, w przypadku Siły, na udźwig. Pozwala także korzystać z potężniejszych broni, które mają podstawowy wymagany poziom Siły / Zwinności / Intelektu.

Elfy, jeśli zdecydują się rozwijać jednocześnie magię szamańską i katalizowaną, wybierają podczas dużego awansu po jednej dodatkowej dziedzinie z każdego rodzaju. Przykładowo może to być dostępny dla szamana żywioł ognia oraz nekromancja, będąca domeną magii kryształów.

Oczywiście podczas dużego awansu wykonywane jest także standardowe rozwinięcie postaci z małego awansu.

Niewielu Wędrowców przekracza granice ludzkich możliwości, niemniej zwiększenie atrybutów powyżej 20 pkt jest czasowo możliwe, zarówno poprzez zaklęcia, jak i specjalne mikstury magów. 

## Szkolenie pod okiem mistrzów

Bywa tak, że Wędrowiec chce poznać nowe umiejętności, o których do tej pory nie miał najmniejszego pojęcia. W miastach Aleoru można spotkać wielu mistrzów, gotowych podzielić się odrobiną swojej wiedzy... Jak to wygląda w praktyce? 

Czas trwania szkolenia jest równy poziomowi zdobywanej umiejętności, a jego koszt stanowi tysiąckrotność poziomu, wyrażoną w srebrze.

Przykładowo, chcąc zdobyć 2 poziom Kociej Zwinności, Wędrowiec musi zostać pod okiem mistrza przez dwa dni i zapłacić mu 2000 szt. srebra. Przejście na 3 poziom, zajmie kolejne trzy dni i będzie kosztowało dodatkowe 3000 szt. srebra. Nie ma możliwości bezpośredniego przeskoczenia z 1 na 3 lub wyższy poziom.

W wyjątkowych okolicznościach (zwykle wynikających ze scenariusza) Los może sprawić, że szkolenie będzie tańsze lub nawet darmowe - np. w ramach nagrody za wykonane zadanie. By jednak uniknąć "kupowania statystyk", szkolenia powinny być możliwe maksymalnie do 5 poziomu. Reszty Wędrowcy muszą nauczyć się sami.

## Iskry

Wędrowiec posiadający min. 15 pkt w danym atrybucie, może starać się zdobyć jedną z odpowiadających mu Iskier - umiejętności, dających całkiem spory bonus w grze. Każdy kolejny punkt atrybutu, pozwala na odblokowanie następnej (15 pkt - jedna iskra, 16 pkt - dwie, 17 pkt - trzy itd. maksymalnie do 20 pkt).

**Przykład:**
Drużyna znajdująca się w jaskini, dostrzega zbliżającą się znaczną grupę goblinów. Ich przewaga liczebna jest przytłaczająca, Wędrowcy nie mają szans w bezpośrednim starciu. Jeden z nich, szaman imieniem Vayler, dostrzega liczne, zwisające ze skalnego sufitu stalaktyty. Postanawia rzucić w nie wybuchającą kulę ognia, dzięki czemu spadną i być może unieszkodliwią przynajmniej część przeciwników.

Vayler rzuca na Arkana... na kości wypada 1 - krytyk. Gobliny giną przygniecione skalnymi soplami. Pomysłowe rozwiązanie z odrobiną szczęścia zasługuje na nagrodę. Vayler może sobie wybrać, którą Iskrę Intelektu chce odblokować.

### Iskry Siły

> **Wilcza krew**
>
> Podczas pełni krew Wędrowca zaczyna szybciej krążyć, a ciało samo rwie się do walki. Choć jego naturalna siła nie zwiększa się, to jednak jest w stanie zadawać więcej obrażeń (+2 MOD). Wpływ księżyca jest tak duży, że Iskra działa również w pomieszczeniach i pod ziemią.

> **Furia (I-III)**
>
> Tam, gdzie nie wystarcza zwykła siła, pojawia się furia. W jednej, wybranej rundzie potyczki Wędrowiec może zadać podwójne obrażenia. By to zrobić, deklaruje furię przed wyprowadzeniem ataku i poświęca 1 pkt **[DET]**. Działanie w gniewie ma jednak swoją cenę - nawet w przypadku sukcesu w teście, nieparzysty wynik na kości oznacza, że Wędrowiec zaatakował na oślep, raniąc najbliższego członka drużyny(w zasięgu max 4m).
>
> Furia jest Iskrą, którą można rozwijać, wybierając ją ponownie, gdy pojawi się taka możliwość. Pozwala to na wydłużenie szału o kolejną rundę (maksymalnie do trzech), za dodatkowy punkt Determinacji.

### Iskry Wytrzymałości

> **Nie umrę, nie dziś**
>
> Raz na pełnię księżyca (raz w miesiącu) Wędrowiec może zadeklarować, że korzysta z tej zdolności. Do końca bieżącej potyczki jego Punkty Witalności nigdy nie spadną poniżej 1 – niezależnie od tego, jak wielkie obrażenia otrzyma. Zdolność działa jak swoista tarcza: zamiast stracić przytomność lub zginąć, bohater zostaje przy życiu, choć może być na skraju wyczerpania.

> **Jak po kaczce**
>
> Wędrowiec zyskuje częściową odporność na wybrany stan (np. Zatrucie, Podpalenie itp.). Od tego momentu wszelkie obrażenia lub kary wynikające z tego stanu są zmniejszone o 1 pkt. Wędrowiec wciąż może dostrzegać efekty stanu (np. nadpalona skóra), ale spływają one po nim… jak po kaczce. Wybranego stanu nie można zmienić w trakcie gry, podobnie jak nie można ponownie wybrać tej samej Iskry z odmiennym stanem.

### Iskry Zwinności

> **Szybszy od siebie samego**
>
> Ruchy Wędrowca zdają się wyprzedzać jego myśli, a przeciwnicy widzą jedynie tańczące między nimi ostrze. Raz na potyczkę Wędrowiec może uwolnić drzemiącą w nim pierwotną szybkość, by zyskać dodatkową akcję ataku w dowolnie wybranej przez siebie rundzie.  

> **Pudło!** 
> 
> Zaatakowany gracz może automatycznie uniknąć ciosu, poświęcając liczbę punktów **[DET]**, równą poziomowi sukcesu atakującego.

### Iskry Intelektu

> **Na koszt Losu**
>
> Wybierając tę iskrę, szaman / mag przypisuje do niej jedno posiadane zaklęcie. W każdej potyczce może JEDEN RAZ rzucić je bez wydawania punktów Mistycznej Energii. W końcu rzucał je już tyle razy i zna tak dobrze, że słowa wypowiają się niemal same. Jak widać, czasem Los bywa łaskawy.

> **Wchłonięcie czaru** 
> 
> Za cenę punktów **[DET]**, równą poziomowi sukcesu przeciwnika, Wędrowiec może całkowicie zniwelować działanie magicznego ataku, bez potrzeby wykonywania testu. Umiejętność tę można zastosować nie tylko wobec siebie, ale i członka drużyny.

### Iskry Mądrości

> **Zapisane w gwiazdach**
>
> Raz w każdej fazie księżyca (czyli raz na tydzień) Wędrowiec może spojrzeć w niebo i odczytać z gwiazd odpowiedź na dowolne pytanie. Los musi odpowiedzieć szczerze, choć może to zrobić w nieoczywisty sposób. Pytanie może dotyczyć np. właściwej drogi, ukrytych zagrożeń albo prawdziwych intencji napotkanej postaci. Warunek: niebo musi być czyste i pełne gwiazd.

> **Boskie wspracie** 
> 
> Szaman poświęca 2 punkty **[DET]**, następnie kreśli na ziemi magiczny krąg, w którym dzięki modlitwie kumuluje się pradawna energia. Jeśli rzut się powiedzie, bóstwo błogosławi szamana podwajając wynik obrażeń / leczenia.
> 
> *Niepowodzenie rzutu zsyła na Wędrowca gniew bóstwa w formie połowy obrażeń bazowego rzutu.*

### Iskry Uroku

> **Mój przyjacielu...**
>
> Nieodparta charyzma i wdzięk Wędrowca pozwala mu raz na 3 dni wpłynąć na dowolną, humanoidalną postać, by zmienić jej nastawienie. Dzięki temu wróg staje się neutralny, a obojętny przywódca gildii nagle robi się przyjazny. Nie jest to jednak trwały stan i należy mieć na uwadze, że dalsze poczynania Wędrowca mogą ponownie pogorszyć relacje z napotkaną postacią. Iskra ta nie ma zastosowania wobec nieumarłych.

> **To ja coś zagram (I-III)**
> 
> Pieśń barda może zagrzewać towarzyszy do boju, dając im Szczęśliwą Kość. Może także skutecznie utrudniać koncentrację przeciwnikom drużyny (Kość Pecha). Wystarczy, że Wędrowiec zadeklaruje konkretną pieśń i poświęci 1 pkt **[DET]**, aby wspomóc towarzyszy lub osłabić wroga w jedne wybranej przez siebie turze każdej potyczki.
>
> Iskrę tę można rozwijać, by wydłużyć czas trwania pieśni (maksymalnie 3 tury), wykorzystując kolejne punkty determinacji.
