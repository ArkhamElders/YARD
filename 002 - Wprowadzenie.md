# Wprowadzenie

Od dziecka byłem wielkim fanem RPG i w końcu przyszedł ten moment, w którym postanowiłem napisać coś swojego. Jeśli szukasz tu rewolucyjnych mechanik, oryginalnego świata i niepowtarzalnych bohaterów... cóż, możesz skończyć czytać. Wychodzę z założenia, że w mniejszym lub większym stopniu, wszystko w grach i patrząc nieco szerzej - fantasy, już było. Co za tym idzie, trudno stworzyć coś wyjątkowego bez oczywistych podobieństw do już istniejących dzieł. Naturalnym więc będzie, że czytając ten podręcznik, natkniesz się na wiele znanych pojęć, powszechnie wykorzystywanych w grach i samej fantastyce. Być nawet przyjdą Ci na myśl miejsca i postaci, które i mi zapadły w pamięć, dając tym samym podwaliny pod napisanie tego podręcznika. Mam nadzieję, że podróżując przez Aleor, będziesz się bawić choć w połowie tak dobrze jak ja podczas pisania tej publikacji.

Czym więc jest YARD? 
Mówiąc najprościej jak się da - moim własnym spojrzeniem na ten gatunek rozrywki. Wszystkim tym, czego szukałem w RPG i jednocześnie określeniem samego sposobu zabawy, zarówno z punktu widzenia Gracza, jak i Mistrza Gry. YARD czerpie inspirację z najwybitniejszych (i tych nieco mniej znanych również) przedstawicieli gatunku, bo to na nich się wychowywałem. Pisząc tę publikację, chciałem stworzyć przejrzysty zbiór zasad, które nie będą ograniczać rozgrywki - wręcz przeciwnie, mają one stanowić swego rodzaju przystępną instrukcję, pozwalającą na możliwie swobodne przeżywanie przygód. 

Ok, w takim wypadku można było założyć jedną tylko zasadę "róbcie, co chcecie". Rozwiązanie pozornie idealne, prowadzące jednak w swej nieograniczonej swobodzie do... chaosu. Wszyscy doskonale wiemy, jak kreatywni potrafią być gracze i jak często lubią naginać zasady do własnych potrzeb. Tak, to jedna z najpiękniejszych rzeczy w RPG, ale i wymagająca sporej elastyczności od prowadzącego sesję. Ileż to misternie pisanych scenariuszy padało przez wybryki drużyny?

Dlatego postanowiłem, że YARD nie będzie kolejnym podręcznikiem, mówiącym CO wolno, a czego nie. To by oznaczało ograniczenie inwencji twórczej, a przecież nie o to chodzi. Zamiast tego starałem się pokazać JAK przy pomocy intuicyjnej, łatwiej do zapamiętania mechaniki, prowadzić rozgrywkę. Ponieważ najprościej tłumaczyć wszystko na konkretnych przykładach, potrzebowałem własnego świata. Potrzebowałem Aleoru i jego mieszkańców.

Ah tak... Wspomnę jeszcze tylko krótko o determinacji. Stanowi ona kluczowy zasób, dający możliwość wykonywania niestandardowych akcji, powtarzania rzutów i ustalania kolejności w walce. Innymi słowy, determinacja jest wszystkim tym, co faktycznie napędza Bohaterów, zupełnie jak w prawdziwym życiu. Więcej o jej zaastosowaniu dowiesz się oczywiście w dalszej części podręcznika. Jest to jednak coś, na co warto zwrócić szczególną uwagę, ponieważ umiejętne wykorzystanie punktów determinacji pozwoli Ci na znacznie ciekawszą rozgrywkę.

Dość jednak pisania o niczym i zanudzania Cię wstępem - najwyższy czas stworzyć Twojego pierwszego Bohatera!