# Wprowadzenie

Od dziecka byłem wielkim fanem RPG i w końcu przyszedł ten moment, w którym postanowiłem napisać coś swojego. Jeśli szukasz tu rewolucyjnych mechanik, oryginalnego świata i niepowtarzalnych bohaterów... cóż, możesz skończyć czytać. Wychodzę z założenia, że w mniejszym lub większym stopniu, wszystko w grach i patrząc nieco szerzej - fantasy, już było. Co za tym idzie, trudno stworzyć coś wyjątkowego bez oczywistych podobieństw do już istniejących dzieł. Naturalnym więc będzie, że czytając ten podręcznik, natkniesz się na wiele znanych pojęć, powszechnie wykorzystywanych w grach i samej fantastyce. Być może nawet przyjdą Ci na myśl podobieństwa do pewnych miejsc i postaci. Całkiem możliwe, że pewne gry i książki również i mi silnie utkwiły w pamięci, dając tym samym podwaliny pod napisanie tego podręcznika. Starałem się jednak, by świat z pozoru znany, był na swój sposób odmienny i... mój własny. By Gracze z jednej strony czuli się tu jak w domu, z drugiej zaś, kierowani ciekawością, chcieli sprawdzać, co czeka na nich za rogiem. Mam nadzieję, że podróżując przez Aleor, będziesz się bawić choć w połowie tak dobrze jak ja podczas pisania.

Czym więc jest YARD? 
Mówiąc najprościej jak się da - moim własnym spojrzeniem na ten gatunek rozrywki. Wszystkim tym, czego szukałem w RPG i jednocześnie własną próbą określenia samego sposobu zabawy, zarówno z punktu widzenia Gracza, jak i Mistrza Gry. YARD czerpie inspirację z najwybitniejszych (i tych nieco mniej znanych również) przedstawicieli gatunku, bo to na nich się wychowałem i to one ukształtowały mój pogląd na gry fabularne. Pisząc tę publikację, chciałem stworzyć przejrzysty zbiór zasad, które nie będą ograniczać rozgrywki - wręcz przeciwnie, mają one stanowić swego rodzaju przystępną instrukcję, pozwalającą na możliwie swobodne przeżywanie przygód. 

Ok, w takim wypadku mogłem przecież założyć jedną tylko zasadę - "róbcie, co chcecie". Rozwiązanie pozornie idealne, prowadzące jednak w swej nieograniczonej swobodzie do... chaosu. Wszyscy doskonale wiemy, jak kreatywni potrafią być gracze i jak często lubią naginać zasady do własnych potrzeb. Tak, to jedna z najpiękniejszych rzeczy w RPG, ale i wymagająca sporej elastyczności od prowadzącego sesję, co niekiedy bywa... cóż, irytujące. Ileż to misternie pisanych scenariuszy padało przez wybryki drużyny? Staję więc nieco po stronie wszystkich Mistrzów Gry, dając im system-narzędzie, pozwalający wybrnąć z niemal każdej, nieoczekiwanej sytuacji, jaką zgotują im niesforni gracze.

Chciałem też, by YARD nie był kolejną grą z podręcznikiem, mówiącym CO wolno, a czego nie. Takim, w którym 50% zawartości stanowią tabelki, i rozmaite wyliczenia. To by oznaczało ograniczenie inwencji twórczej, a przecież nie o to chodzi. Zamiast tego starałem się pokazać JAK przy pomocy intuicyjnej, łatwiej do zapamiętania mechaniki, prowadzić rozgrywkę. Dzięki temu, mam nadzieję, udało się zachować balans pomiędzy kreatywnością Graczy, a potrzebą naturalnej kontroli sytuacji przez Mistrza Gry. Ponieważ jednak najprościej tłumaczyć wszystko na konkretnych przykładach, potrzebowałem własnego świata. Potrzebowałem Aleoru i jego mieszkańców.

Wreszcie... YARD, to coś więcej niż gra fantasy z motywem drogi o awanturniczym zabarwieniu. To świat, w którym tradycja i wiara ścierają się z nauką i nowoczesnością. Świat pełen konfliktów, uprzedzeń oraz intryg, sięgających wyżej niźli wpływy władców. Nic, co tu spotkasz, nie jest czarno-białe, a pojęcie dobra i zła jest względne. Przekonasz się o tym grając w dołączony scenariusz.

Ah tak... Wspomnę jeszcze tylko krótko o determinacji. Stanowi ona kluczowy zasób, dający możliwość wykonywania niestandardowych akcji, powtarzania rzutów i ustalania kolejności w walce. Innymi słowy, determinacja jest wszystkim tym, co faktycznie napędza Bohaterów, zupełnie jak w prawdziwym życiu. Więcej o jej zaastosowaniu dowiesz się oczywiście w dalszej części podręcznika. Jest to jednak coś, na co warto zwrócić szczególną uwagę, ponieważ umiejętne wykorzystanie punktów determinacji pozwoli Ci na znacznie ciekawszą rozgrywkę.

Dość jednak zanudzania Cię wstępem - najwyższy czas stworzyć Twojego pierwszego Wędrowca. Jak mawiają na północy: "Komu w drogę, temu kopa!".