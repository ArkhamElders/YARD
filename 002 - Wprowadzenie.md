# Wprowadzenie

Od dziecka jestem wielkim fanem RPG i w końcu przyszedł ten moment, w którym postanowiłem napisać coś swojego. Jeśli szukasz tu rewolucyjnych mechanik, oryginalnego świata i niepowtarzalnych bohaterów... cóż, możesz skończyć czytać. Wychodzę z założenia, że w mniejszym lub większym stopniu, wszystko w grach i patrząc nieco szerzej - fantasy, już było. Co za tym idzie, trudno stworzyć coś wyjątkowego bez pewnych podobieństw do już istniejących dzieł. Naturalnym więc będzie, że czytając ten podręcznik, natkniesz się na wiele znanych pojęć, powszechnie wykorzystywanych w grach i samej fantastyce. Być może nawet przyjdą Ci na myśl pewne miejsca i postaci, które również i mi silnie utkwiły w pamięci, dając tym samym podwaliny pod napisanie tego podręcznika. Starałem się jednak, by świat z pozoru znany, był na swój sposób odmienny i... mój własny. By Gracze z jednej strony czuli się tu jak w domu, z drugiej zaś, kierowani ciekawością, chcieli sprawdzać, co czeka na nich za rogiem. Mam nadzieję, że podróżując przez Aleor, będziesz się bawić choć w połowie tak dobrze jak ja podczas pisania.

Czym więc jest YARD? 
Mówiąc najprościej jak się da - moim spojrzeniem na ten gatunek rozrywki. Wszystkim tym, czego szukałem w RPG i jednocześnie próbą określenia własnego sposobu zabawy, zarówno z punktu widzenia Gracza, jak i Prowadzącego. YARD czerpie inspirację z najwybitniejszych (i tych nieco mniej znanych również) przedstawicieli gatunku, bo to na nich się wychowałem i to one ukształtowały mój pogląd na gry fabularne. Pisząc tę publikację, chciałem stworzyć przejrzysty zbiór zasad, które nie będą ograniczać rozgrywki - wręcz przeciwnie, mają one stanowić swego rodzaju przystępną instrukcję, pozwalającą na możliwie swobodne przeżywanie przygód. 

Ok, w takim wypadku mogłem przecież zmodyfikować istniejący już system na własne potrzeby i niczego nie wydawać. No tak, ale wtedy siedzący we mnie grafoman nie dałby mi zasnąć. Alternatywnie mogłem założyć jedną tylko zasadę - "róbcie, co chcecie". Rozwiązanie pozornie idealne, prowadzące jednak w swej nieograniczonej swobodzie do... chaosu. Wszyscy doskonale wiemy, jak kreatywni potrafią być Gracze i jak często lubią naginać zasady do własnych potrzeb. Tak, to jedna z najpiękniejszych rzeczy w RPG, ale i wymagająca sporej elastyczności od prowadzącego sesję, co niekiedy bywa... cóż, zwyczajnie męczące. Ileż to misternie pisanych scenariuszy padało przez wybryki drużyny? Staję więc nieco po stronie wszystkich Mistrzów Gry, dając im system-narzędzie, pozwalający wybrnąć z niemal każdej, nieoczekiwanej sytuacji, jaką zgotują im niesforni Gracze.

Chciałem też, by YARD nie był kolejną grą z podręcznikiem, mówiącym CO wolno, a czego nie. Takim, w którym 50% zawartości stanowią tabelki, i rozmaite wyliczenia. Takim, w którym zamiast po prostu ciachnąć goblina, najpierw przez pół godziny wyliczasz możliwie najlepszy sposób ataku. To by oznaczało ograniczenie inwencji twórczej i śmierć dynamiki, a przecież nie o to chodzi. Zamiast tego starałem się pokazać JAK przy pomocy intuicyjnej, łatwiej do zapamiętania mechaniki, prowadzić rozgrywkę. Dzięki temu, mam nadzieję, udało się zachować balans pomiędzy kreatywnością Graczy, a potrzebą naturalnej kontroli sytuacji przez mistrza gry. Ponieważ jednak najprościej tłumaczyć wszystko na konkretnych przykładach, potrzebowałem własnego świata. Potrzebowałem Aleoru i jego mieszkańców.

Wreszcie... YARD, to coś więcej niż gra fantasy z motywem drogi o awanturniczym zabarwieniu. To świat, w którym tradycja i wiara ścierają się z nauką i nowoczesnością. Świat pełen konfliktów, uprzedzeń oraz intryg, sięgających wyżej niźli wpływy władców. Nic, co tu spotkasz, nie jest czarno-białe, a pojęcie dobra i zła jest względne. Przekonasz się o tym grając w dołączony scenariusz.

## Garść pojęć

Jak każda gra, tak i YARD posiada charakterystyczną dla siebie terminologię. Warto zapoznać się z nią już na samym początku, ponieważ ułatwi to dalsze czytanie.

### Los

Prowadzący, mistrz gry, wieszcz, bajarz, narrator - dziesiątki imion, jedna postać. Dlaczego Los? Ponieważ nie jest ani dobry, ani zły, ponieważ jest nieprzewidywalny i w dużej mierze zależy od poczynań Graczy, ponieważ po prostu jest i czeka na Wędrowców, gdziekolwiek podążą. Los bywa też przewrotny, co pozwala mu zmienić bieg wydarzeń / wynik rzutu kością tyle razy w ciągu scenariusza ilu jest Wędrowców. Niekoniecznie dla każdego po razie i niekoniecznie na korzyść Graczy.

### Wędrowiec

Bohater, śmiałek, postać w którą wciela się Gracz podczas podróży przez Yard i pozostałe krainy Aleoru.

### Kości Pecha i Szansy

Są to dodatkowe kości d20, mogące zmienić wynik rzutu na korzyść lub niekorzyść Gracza. Znane w wielu systemach jako kości karne i premiowe, mają dokładnie takie samo działanie. Jeśli Los każe rzucać Graczowi z Kością Pecha, ten rzuca dwiema kośćmi d20 i wybiera gorszy wynik. W przypadku Kości Szansy, wybiera wyższy.

### Punkty Przełomu

Punkty zdobywane za wykonywanie zadań fabularnych, zdobywanie wskazówek, walkę i wyjątkową kreatywność podczas sesji. Są bezpośrednim sposobem na uzyskanie awansu na kolejny poziom.

### Determinacja

Ah tak... Wspomnę jeszcze tylko krótko o determinacji. Stanowi ona kluczowy zasób, dający możliwość wykonywania niestandardowych akcji, powtarzania rzutów i ustalania kolejności w walce. Innymi słowy, determinacja jest wszystkim tym, co faktycznie napędza Wędrowców, zupełnie jak w prawdziwym życiu. Więcej o jej zaastosowaniu dowiesz się oczywiście w dalszej części podręcznika. Jest to jednak coś, na co warto zwrócić szczególną uwagę, ponieważ umiejętne wykorzystanie punktów determinacji pozwoli Ci na znacznie ciekawszą rozgrywkę.

Dość jednak zanudzania Cię wstępem - najwyższy czas stworzyć Twojego pierwszego Wędrowca. Jak mawiają na północy: "Komu w drogę, temu kopa!".