# Zasady walki

Choć czasy wojen magów minęły, walka nadal jest powszechnym zjawiskiem w Aleorze. Świat pełen jest bestii, magicznych istot i bandyckich szajek, czyhających na zbłąkanych wędrowców. Jeśli chcesz zostać prawdziwym Bohaterem, musisz wiedzieć jak sobie radzić podczas potyczki.

Na początku każdej walki należy ustalić kolejność, według której postaci będą atakować. Aby to zrobić, porównuje się wartość Determinacji wszystkich Bohaterów oraz przeciwników biorących udział w starciu. Postać z najwyższą liczbą punktów **[DET]** atakuje jako pierwsza, a postać z najniższą - ostatnia. W przypadku, gdy dwie lub więcej postaci posiada taką samą liczbę punktów **[DET]**, o kolejności między nimi decyduje dodatkowy rzut **2d6** - postać z wyższym wynikiem atakuje pierwsza. Co istotne, rzut ten nie wpływa w żaden sposób na ilość posiadanych przez Bohatera punktów Determinacji.

Zdarzają się sytuacje, w których dochodzi do ataku z zaskoczenia. Ukryty w cieniu łotrzyk może zaatakować przeciwnika jeszcze przed rozpoczęciem walki i ustaleniem kolejności. W ramach przewagi, przysługuje mu także kość premiowa do ataku.

W każdej turze Bohater może wykonać dwie dowolne akcje:
- ruch
- atak
- unik lub kontratak
- fortel

Jeśli na początku tury wykona tylko jedną akcję, może podczas trwania rundy wykonać unik lub kontratak.

## Atak

Atak to nic innego jak test umiejętności określający, czy Bohaterowi udało się trafić przeciwnika. Zależnie od rodzaju ataku i posiadanego uzbrojenia, Bohater testuje Arkana, Precyzyjne uderzenie lub Walkę w zwarciu. Poziom sukcesu testu określa także dodatkowy skutek ataku:

- Zwykły sukces - Bohater przeprowadza normalny atak
- Trudny sukces - Standardowe obrażenia + przeciwnik otrzymuje Stan odpowiedni dla broni/zaklęcia
- Krytyczny sukces - Podwójne obrażenia + Permanentny stan (wymagający specjalisty do usunięcia)
- Porażka - Bohater chybia
- Krytyczna porażka - Próba ataku kończy się niepowodzeniem, a bohater musi zmierzyć się z dodatkowymi konsekwencjami (np. uszkadza broń, rani towarzysza lub siebie).

Walka z użyciem dwóch broni wymaga oddzielnego rzutu na każdą rękę oraz odpowiedniego poziomu Kociej zwinności (powyżej 70 pkt) - w przeciwnym wypadku atak drugą ręką odbywa się z Kością Karną.

W przypadku ataków przeprowadzanych z użyciem broni dystansowej, należy pamiętać, że broń dystansowa wymaga pocisków i sama z siebie stanowi jedynie modyfikator ataku. Lepszy łuk z pewnością pomoże, ale to strzały są nośnikiem obrażeń.

Testów podczas walki nie można forsować.

## Modyfikatory

W YARD występują dwa modyfikatory związane z prowadzeniem potyczek. Pierwszy z nich, to oparty na sile modyfikator obrażeń, drugi natomiast - modyfikator pancerza, zwany w skrócie pancerzem.

Podczas walki zarówno atakujący, jak i atakowany rozpatrują odpowiednie modyfikatory. Więcej na ten temat znajdziesz w rozdziale Pancerz, atak, modyfikator ataku.

## Unik i kontratak

Zaatakowana postać może próbować uniknąć ciosu lub wyprowadzić kontratak. Obie akcje to nic innego jak rzuty przeciwstawne, które dotyczą zarówno Bohaterów, jak i napotkanych przeciwników. By unik był skuteczny, poziom sukcesu Kociej zwinności musi być wyższy niż poziom sukcesu ataku. Analogicznie, w przypadku kontrataku porównuje się poziom sukcesu umiejętności bojowych obu postaci. 

Warto pamiętać, że standardowy unik z wykorzystaniem Kociej zwinności dotyczy jedynie obrażeń fizycznych. Precyzyjnych ataków magicznych nie sposób uniknąć, choć wyjątkowo silne umysły będą w stanie się im oprzeć. 

Kontratak w YARD przebiega bardzo prosto: 
- na atak z bliska można odpowiadać wyłącznie innym, bezpośrednim atakiem
- ataki dystansowe wymagają dystansowego kontrataku i dotyczą wyłącznie magii (magią można kontratakować strzały i magię, nie można strzałami kontratakować magii)

## Fortel

Poza standardowymi akcjami, możliwa jest również improwizacja, określana mianem fortelu. Bohater może próbować ogłuszyć przeciwnika, zepchnąć go w przepaść lub wykonać w trakcie swojej tury inną, nietypową akcję. Ze względu na szeroki wachlarz możliwości, jaki daje ta akcja, Mistrz Gry powinien każdorazowo rozważyć warunki fortelu.

**Przykład**
W trakcie walki, stojący na wyższym piętrze bohater chiałby zepchnąć na znajdujących się poniżej przeciwników, ciężką beczkę. Mistrz gry warunkuje powodzenie fortelu udanym testem Atletyki. Jeśli test się powiedzie, a wrogowie nie wykonają uniku, otrzymają **1d10** pkt obrażeń oraz Stan: Powalenie.

Innymi słowy, fortel to skorzystanie z wybranej umiejętności w trakcie walki.

## Ucieczki i pościgi

Jednym z możliwych do zastosowania forteli, jest ucieczka z pola bitwy. Niezbyt to chwalebny czyn, jednak lepszy tchórzliwy bohater, niźli martwy. Zarówno ucieczkę, jak i pościg rozpatruje się przy pomocy przeciwstawnego testu Kociej zwinności. Dodatkowo, jeśli różnica wartości ruchu między postaciami wynosi 3 lub więcej, posiadacz wyższej wartości rzuca z dodatkową kością premiową.

## Używanie magii

Rzucanie zaklęć odbywa się na zasadach bardzo podobnych do korzystania z broni. Każde zaklęcie, zarówno szamańskie, jak i to pochodzące z mocy kryształów, wymaga jednak odpowiedniej ilości Mistycznej Energii. Dodatkowo należy wziąć pod uwagę dystans i czas rzucania każdego z nich.

Więcej informacji znajdziesz w rozdziale poświęconym magii.

## Stany

Wędrując po yardańskich bezdrożach Bohater będzie narażony na rozmaite, negatywne efekty. Czy to spowodowane siłami natury, czy wynikające ze starcia z potężnym przeciwnikiem. Chociaż większość stanów mija wraz z upływem czasu (**1d6** rund), niektóre z nich mogą mieć efekt trwały lub wymagać użycia konkretnego remedium. Poniżej znajdziesz opis każdego z efektów.

### Powalenie

Silny cios młotem lub inną bronią obuchową powalił na ziemię niejednego śmiałka. Bohater może spróbować wstać w trakcie trwania stanu, zdając Atletyki. Po upływie rund powalenia, postać wstaje automatycznie. W obu przypadkach należy jednak poświęcić jedną akcję z rundy. Jeżeli w wyniku powalenia Bohater został przygnieciony np. fragmentem skały lub ciężkimi meblami, niezbędny jest trudny test atletyki. W skrajnych przypadkach (np. przygniecenie nogi olbrzymim drzewem) Bohater będzie potrzebował pomocy towarzyszy lub czeka go krytyczny test. Ocena sytuacji należy do Mistrza Gry.

### Krwawienie

Broń sieczna i kłuta może powodować krwawiące rany, które prowadzą do powolnej utraty punktów wytrzymałości, a niekiedy nawet do śmierci. W większości przypadków krwawiący Bohater traci 1 pkt wytrzymałości na rundę. Żeby zatrzymać ubytek krwi, ranę należy opatrzyć.

**Przykład:** Ork zadaje Bohaterowi 8 pkt. obrażeń, powodując jednocześnie krwawienie, przez 4 rundy. Jeśli postaci gracza zostanie udzielona pomoc, ubytek krwi zakończy się przed upływem 4 rund. W przypadku wyjątkowo paskudnych ran krwawienie ma charakter ciągły i założenie opatrunku jest konieczne do jego zatrzymania.

### Oślepienie

Wyjątkowo paskudny stan, mogący prowadzić nawet do trwałej utraty wzroku. Osoba czasowo lub trwale niewidoma wszystkie testy wykonuje ze zwiększoną o jeden poziom trudnością lub dodatkową **[KK]**. Jeżeli, w przypadku krytycznego ataku lub innego testu, Bohater oślepnie całkowicie, przywrócenie wzroku będzie wymagało interwencji szamana lub wysokiego rangą maga.
 
### Unieruchomienie

Rozmaite zaklęcia, pułapki, czy choćby dzikie pnącza potrafią ograniczyć swobodę ruchów Bohatera. Choć zwykle stan ten ogranicza się do spowolnienia postaci (redukcja zasięgu ruchu o połowę), w skrajnych przypadkach może prowadzić do czasowego lub trwałego unieruchomienia. Można się z nich wydostać wcześniej, zdając test Kociej zwinności.

### Zatrucie

Stan ten w swoim działaniu przypomina nieco krwawienie, jednak jego zniwelowanie wymaga użycia antidotum. Standardowa utrata punktów wytrzymałości wynosi 1 pkt na rundę, chyba że Mistrz Gry zdecyduje inaczej. Dodatkowo wpływa na testy oparte na Sile, dodając do Kość Karną,

### Podpalenie

Standardowe obrażenia od ognia powodują utratę 1 pkt wytrzymałości na rundę, chyba że podpalenie jest wynikiem wybuchu lub większego pożaru (**1d4** / rundę). Mistrz Gry powinien każdorazowo rozpatrzyć obrażenia, w zależności od sytuacji.

### Przemarznięcie

Kiedy temperatura ciała spada, Bohater traci jeden dodatkowy punkt wytrzymałości co rundę. W skrajnych przypadkach (np. potężna śnieżyca, wpadnięcie do lodowatej wody) obrażenia od zimna w każdej rundzie mogą wynieść **1d4**. Przemarznięcie wpływa negatywnie na testy oparte na Zręczności, dodając do nich Kość Karną.

### Porażenie

Porażenie błyskawicą zadaje dodatkowy 1 pkt obrażeń w każdej rundzie (w wyjątkowych sytuacjach **1d4**) i wpływa negatywnie na rzucanie czarów oraz inne umiejętności oparte na Inteligencji. Postać nie jest w stanie skoncentrować się wystarczająco, przez co każdy rzut wykonuje z Kością Karną.