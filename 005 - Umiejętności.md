# Umiejętności

Zdolności yardańskich Bohaterów zostały dobrane tak, by odzwierciedlać faktyczne umiejętności postaci. Zastosowanie procentowego wskaźnika znacznie ułatwia określenie poziomu specjalizacji, bez zbędnego przeliczania wartości. Jak już wspomniano na początku podręcznika, testy umiejętności rozpatruje się za pomocą rzutu **1d100**. Służą do tego dwie kości **1d10**, z których pierwsza odpowiada za dziesiątki, a druga za jednostki. Aby wynik testu uznać za sukces, należy wyrzucić wartość równą lub niższą od aktualnego poziomu umiejętności. Jeśli wynik na kościach jest wyższy niż aktualne punkty umiejętności, test kończy się porażką. Wyróżniamy też trzy wyniki specjalne:
- trudny sukces: mniej niż połowa wartości umiejętności, ale więcej niż 5 punktów
- krytyczny sukces: wynik rzutu to 5 lub mniej
- krytyczna porażka: powyżej 95 punktów

Wyższy poziom sukcesu oznacza zwykle korzyści dla Bohaterów. W przypadku krytycznej porażki, muszą oni liczyć się z przykrymi konsekwencjami.

### Testy łączone

W szczególnych sytuacjach, Mistrz Gry może poprosić gracza o wykonanie testu łączonego. Najprościej mówiąc, są to dwa, następujące po sobie testy umiejętności i wyłącznie zdanie obu gwarantuje udane przeprowadzenie zaplanowanej akcji. 

### Wsparcie w testach

Bohaterowie mogą wesprzeć rzucającego w teście jego umiejętności, dając mu tym samą kość premowią. Muszą jednak sami posiadać testowaną umiejętność na odpowiednim poziomie, zbliżonym (niższym maksymalnie o 10 pkt) do poziomu rzucającego. Dodatkowo wspierający poświęcają też jeden punkt determinacji na każdy poziom trudności testu: 1 pkt - normalny, 2 pkt - trudny, 3 pkt - krytyczny. Wsparcie w testach umiejętności możliwe jest jedynie poza walką.

**Przykład:** Jeden z Bohaterów próbuje rozpalić ognisko. Pozostali pomagają mu, znosząc drewno na opał lub osłaniając palenisko przed porywistym wiatrem.

### Testy przeciwstawne

Ten specyficzny rodzaj testów to nic innego jak porównanie umiejętności dwóch postaci. Przypomina swego rodzaju siłowanie na rękę, choć oczywiście, zależnie od sytuacji można testować w ten sposób odmienne umiejętności. W rzutach przeciwstawnych porównywane są poziomu sukcesu: krytyczny sukces wygrywa z trudnym, a trudny ze zwykłym. Podobnie sytuacja ma się w przypadku zwykłej i krytycznej porażki. W przypadku, gdy poziom sukcesu jest identyczny, wygrywa niższy wynik na kościach.

**Przykład**
Bohater próbuje ukryć się przed przeciwnikiem w zaroślach, korzystając z Kociej zwinności i w ten sposób uniknąć walki. Przeciwnik jest jednak doświadczonym łowcą, który próbuje wyśledzić ofiarę przy pomocy Tropienia. W wyniku testu umiejętności Bohater wyrzuca trudny sukces Kociej zwinności, a łowca jedynie zwykły na Tropienie. Bohaterowi udaje się schować przed zagrożeniem.

## Forsowanie rzutu

W przypadku nieudanej próby testu umiejętności, Bohater może forsować rzut, korzystając z punktów determinacji. Zależnie od trudności testu wydaje 1, 2 lub 3 pkt **[DET]**, by podjąć ponowną próbę odpowiednio dla zwykłego, trudnego i ekstremalnego (krytycznego) testu. Co istotne, nie można forsować rzutów podczas walki.

W przypadku niepowodzenia, Bohater traci jeden dodatkowy punkt determinacji, bez względu na poziom trudności testu, a Mistrz Gry informuje go o negatywnych skutkach forsowania rzutu. Może to być przykładowo uszkodzenie cennego artefaktu lub rozgniewanie napotkanej osoby.

## Lista umiejętności
Umiejętności zostały podzielone wedle użyteczności na trzy odrębnę grupy. Pierwsza z nich dotyczy różnych sposobów walki. Kolejna odpowiada za umiejętności interpersonalne, a ostatnia stanowi zbiór ogólnych umiejętności, przydatnych podczas wędrówek po ziemiach Aleoru.

### Walka

- Arkana
- Precyzyjne uderzenie
- Walka w zwarciu

### Wpływ

- Blef
- Negocjacje
- Rozumienie zwierząt

### Umiejętności ogólne

- Atletyka
- Byle do przodu
- Coś z niczego
- Furia
- Kocia zwinność
- Obrońca
- Odparcie magii
- Szamański krąg
- Sztuka przetrwania
- Tropiciel
- Wędrowny bard
- Wiedza tajemna

## Walka

Różne style walki wymagają odmiennych umiejętności. Przykładowo strzelanie z łuku, czy podstępne ciosy sztyletem, wymagają bystrego oka i nie lada zręczności. Walka z użyciem miecza czy młota bojowego opiera się głównie na sile uderzenia, magowie oraz szamani korzystają przede wszystkim ze zdobytej wiedzy. Tworząc swojego Bohatera weź pod uwagę jego cechy i na tej podstawie wybierz stosowne umiejętności. W końcu nie ma nic gorszego niż wojownik, któremu brakuje siły, by podnieść własny miecz.

### Arkana

**Cecha bazowa:** Wiedza **[INT]**

Sama znajomość zaklęć i rytuałów nikogo nie uczyni magiem. Można przestudiować wszystkie zwoje świata, a mimo to nadal mieć umysł zbyt wątły, by sprawnie posługiwać się czarami. Arkana to umiejętność kontroli wypowiadanych słów i płynącej z nich mocy. 

### Precyzyjne uderzenie

**Cecha bazowa:** Zręczność **[ZR]**

To poniekąd umiejętność kończenia walki nim ta na dobre się zacznie. Celny strzał lub cios pod żebro potrafi wykluczyć z pojedynku nawet największego śmiałka. Choć większość ludzi uważa takie metody za domenę łotrów, yardańscy myśliwi mają zgoła odmienne zdanie. Zapewne ta właśnie umiejętność czyni ich najlepszymi łowcami w całych krainach.

### Walka w zwarciu

**Cecha bazowa:** Siła **[S]**

Jak mawiają lokalni mistrzowie rzemiosła... *„Z młota ŁUP, goblin trup!”*  Trzeba przyznać, że jest w tym stwierdzeniu sporo prawdy. Umiejętność walki wręcz jest ceniona na całym kontynencie, a dobry wojownik zawsze może liczyć na sowitą zapłatę.

## Wpływ

Słowa niejednokrotnie bywają skuteczniejsze od stali, dlatego każdy Bohater powinien równie biegle władać językiem, co mieczem. Poniżej znajdują się trzy najważniejsze umiejętności wykorzystywane podczas komunikacji z napotkanymi istotami.

### Blef

**Cecha bazowa:** Inteligencja **[INT]**

Choć niezbyt szlachetne i niekiedy zgubne w skutkach, dobre kłamstwo potrafi zdziałać naprawdę wiele. Wszak cała polityka Aleoru opiera się na grze pozorów oraz intrygach. Wprawiony kanciarz potrafi też rozpoznać, czy jego rozmówca próbuje go oszukać.

### Negocjacje

**Cecha bazowa:** Charyzma **[CHA]**

Sztuka dyplomacji uratowała niejednego śmiałka przed poważnymi konsekwencjami swoich czynów. Negocjatorzy to także urodzeni kupcy, potrafiący wytargować najlepsze towary za kilka marnych groszy. W odróżnieniu od Blefu, umiejętność ta polega na mówieniu prawdy i nie niesie ze sobą ryzyka rozgniewania rozmówcy.

### Rozumienie zwierząt

**Cecha bazowa:** Charyzma **[CHA]**

Ostatnią, szczególnie dla Yardan, istotną umiejętnością, jest rozumienie zwierząt. Stanowi swoiste połączenie empatii, jasnych komunikatów oraz zachowań pozwalających na budowanie więzi np. z wilkiem lub sokołem.

**Podczas walki:** Bohater posiadający zwierzęcego towarzysza oraz wysoki poziom tej umiejętności (pow. 70%), może wykonać dodatkową akcję w rundzie, w ramach ruchów dostępnych dla danego zwierzęcia. 

## Ogólne

Najszersza grupa określająca faktyczne umiejętności Bohatera, stosowane podczas wędrówek po Aleorze. Niektóre z nich posiadają dodatkowe opcje, dostępne również podczas walki. Ich użycie może niejednokrotnie przechylić szalę zwycięstwa na korzyść drużyny.

### Atletyka

**Cecha bazowa:** Siła **[S]**

Stanowi praktyczne zastosowanie siły Bohatera. Pozwala przeciągać, podnosić i rzucać na znaczną odległość ciężkie przedmioty. Rozwinięta odpowiednio (pow. 70%) stanowi kość premiową **[KP]** podczas korzystania z Furii.

**Podczas walki:** Prawdziwy atleta potrafi odpychać głazy, kawałki drewna i wszelką improwizowaną broń miotaną. Co więcej, równie dobrze potrafi z niej korzystać - wystarczy, że poświęci 1 pkt **[DET]** i zda test. Obrażenia zależą od użytego przedmiotu i zwykle określane są przez MG.

*Niepowodzenie skutkuje utratą dodatkowego punktu determinacji i normalnym otrzymaniem obrażeń.*
 
### Byle do przodu

**Cecha bazowa:** Kondycja **[KON]**

Wieloletnie treningi pod okiem wybitnych mistrzów pozwalają Bohaterom przeć naprzód, bez oglądania się za siebie. Wszystko jedno, czy przyjdzie im się wspinać, skakać nad rozpadlinami, pokonywać wpław jeziora, czy jechać konno bez postoju. Rozwinięcie umiejętności pow. 70% pozwala także ignorować **1d4** obrażeń od zimna podczas wędrówki (nie w walce).

### Coś z niczego

**Cecha bazowa:** Inteligencja **[WIE]**

Umiejętność konstruowania pułapek, prowizorycznych narzędzi i innego rodzaju sprzętu bywa nieoceniona, szczególnie w dziczy. Choć często wymaga zgromadzenia niezbędnych materiałów, najlepsi adepci tej nieco pogardzanej sztuki, potrafią dosłownie na poczekaniu zmajstrować coś, co może pomóc drużynie bardziej, niż się tego spodziewa.

## Furia

**Cecha bazowa:** Siła **[S]**

Tam, gdzie nie wystarcza zwykła siła, pojawia się furia. Bohater, który wpada w szał, może zniszczyć każdą przeszkodę, jaka stanie mu na drodze. Przez krótki czas jest również w stanie biec dwukrotnie szybciej i dalej, by dopaść swojego wroga.

**Podczas walki:** Po otrzymaniu obrażeń, Bohater może wpaść w furię, by zaatakować przeciwnika ze zdwojoną mocą. Aby to zrobić, poświęca 1 pkt **[DET]** i deklaruje furię przed wyprowadzeniem ataku. Wynik rzutu obrażeń mnożony jest x2 i dotyczy wyłącznie ataków fizycznych.*

*Niepowodzenie rzutu zarówno podczas walki, jak i poza nią, może skutkować zaatakowaniem postaci znajdującej się najbliżej Bohatera (nieparzysty wynik na kości).*

### Kocia zwinność

**Cecha bazowa:** Zręczność **[ZR]**

Zaglądanie do trudnodostępnych miejsc, skradanie i unikanie ciosów wymaga umiejętności. Kocia zwinność przydaje się również, gdy sakiewka napotkanego barona musi nagle zmienić właściciela. W razie kłopotów może również służyć do ratowania się ucieczką.

**Podczas walki:** Po zdanym przez przeciwnika teście ataku (ale przed rzutem na obrażenia), gracz może zadeklarować unik. Bohater z umiejętnością rozwiniętą pow. 70% może automatycznie uniknąć ciosu, poświęcając liczbę punktów **[DET]**, równą poziomowi sukcesu atakującego. Zdany test Kociej zwinności przed walką działa jak atak z ukrycia i daje Bohaterowi kość premowią do ataku **[KP]**.

*Niepowodzenie skutkuje utratą dodatkowego punktu determinacji.*

### Obrońca

**Cecha bazowa:** Kondycja **[KON]**

Pierwotny instynkt nakazujący chronić stado przed niebezpieczeństwem. Spadający głaz, zabłąkana strzała, czy płonące domostwo - obrońca nawet za cenę życia będzie starał się ocalić pobratymców. 

**Podczas walki:** W dowolnym momencie starcia, obrońca może własnym ciałem zasłonić towarzysza. Aby podjąć próbę, gracz poświęca 1 pkt determinacji [DET]. Jeśli próba się powiedzie, Bohater gracza przyjmuje na siebie wszystkie obrażenia fizyczne, rozpatrując je zgodnie z posiadanym pancerzem. 

*Niepowodzenie w teście obrony podczas walki, Bohater traci dodatkowy punkt determinacji. Towarzysz, którego próbował ochronić dostaje normalne obrażenia.*

## Odparcie Magii

**Cecha bazowa:** Inteligencja **[INT]**

Silny umysł potrafi nie tylko biegle władać pradawną magią, ale też skutecznie się jej opierać. Jeśli wierzyć podaniom, to dzięki tej umiejętności szamanka Kwentu przeszła kiedyś wszystkie próby Pani Urune, która w nagrodę za wysiłek pobłogosławiła ją nadnaturalnie długim życiem.

**Podczas walki:** Za cenę punktów **[DET]**, równą poziomowi trudności sukcesu, Bohater może całkowicie zniwelować działanie magicznego ataku na swoją osobę lub towarzysza.

*Niezdany test odparcia ataku magicznego skutkuje utratą jednego dodatkowego punktu determinacji, bez względu na poziom zaklęcia.*

### Szamański krąg

**Cecha bazowa:** Wiedza **[WIE]**

W odróżnieniu od magów, szamani nie muszą uczyć się zaklęć z ksiąg lub zwojów. Ich moc pochodzi bowiem od bóstwa, które czczą. Potrafią także przyrządzać lecznicze napary i trucizny, korzystając wyłącznie z roślin, które znajdą pod ręką.

**Podczas walki:** Szaman poświęca 2 punkty **[DET]**, następnie kreśli na ziemi magiczny krąg, w którym dzięki modlitwie kumuluje się pradawna energia. Jeśli rzut się powiedzie, bóstwo błogosławi szamana podwajając wynik obrażeń / leczenia.

*Niepowodzenie rzutu zsyła na Bohatera gniew bóstwa. Otrzymuje on obrażenia równe bazowemu rzutowi i traci dodatkowy punkt determinacji.*

### Sztuka przetrwania

**Cecha bazowa:** Kondycja **[KON]**

Umiejętność radzenia sobie w dziczy bywa szczególnie przydatna podczas długich wędrówek. Pozwala z łatwością rozbić obóz, bez potrzeby posiadania namiotu, a także rozpalić ognisko w mniej sprzyjających warunkach. W odróżnieniu od umiejętności Byle do przodu, nie ma tu wymaganego poziomu podczas redukcji obrażeń (**1d4**) pochodzących od skrajnej temperatury. Zakończony sukcesem test pozwala także na regenerację dodatkowych **1d4** punktów zdrowia poza walką.

### Tropiciel

**Cecha bazowa:** Zręczność **[ZR]**

Prawdziwy łowca zachowuje czujność w każdej sytuacji. Z łatwością dostrzega ukrytego wroga, słyszy delikatny szmer dobiegający zza drzewa i rozpoznaje ślady, które ktoś inny mógłby przeoczyć. Umiejętność ta pozwala także wykrywać pułapki, co niekiedy może uratować życie. 

### Wędrowny bard

**Cecha bazowa:** Charyzma **[CHA]**

Któż z nas nie kocha karczmianych przyśpiewek i bohaterskich historii snutych przez złotoustych bardów? Umiejętność grania na instrumencie lub śpiewu może stanowić doskonały sposób na zarobek, szczególnie w obcym mieście. Odpowiednia melodia może też dodać otuchy, regenerując dodatkowe **1d4** pkt. determinacji. 

**Podczas walki:** Podstawowa pieśń barda może zagrzewać towarzyszy do boju, dając im kość premiową. Może także skutecznie utrudniać koncentrację przeciwnikom drużyny (kość karna). Prawdziwy wirtuoz potrafi jednak znacznie więcej - wystarczy, że Bohater zadeklaruje konkretną pieśń i poświęci 1 pkt **[DET]**, aby wspomóc towarzyszy lub osłabić wroga.

*Niepowodzenie w walce skutkuje utratą dodatkowego punktu determinacji, a pieśń przynosi efekt odwrotny do zamierzonego.*

### Wiedza tajemna

**Cecha bazowa:** Wiedza **[WIE]**

Zdolność służy przede wszystkim uczeniu się magii ze zwojów, pojmowaniu starych ksiąg oraz znajomości run. Umożliwia także, pod warunkiem posiadania odpowiednich składników, przyrządzanie eliksirów oraz specjalnych glifów, działających jak magiczne pułapki. Niekiedy pozwala również zrozumieć obcy, w szczególności stary język. Chcąc nauczyć się nowego zaklęcia, mag musi zdać test, podobnie wynalazca, chcący konstruować wymyślne pułapki.

## Więcej umiejętności

Podręcznik zawiera jedynie najważniejsze umiejętności, pozwalające na swobodną, możliwie prostą rozgrywkę. Jeśli uznasz za konieczne dodanie nowych, bardziej wyspecjalizowanych zdolności, nic nie stoi na przeszkodzie. To Twoja gra i możesz ją prowadzić jak tylko zechcesz. Pamiętaj tylko, że nadmiar umiejętności wprowadza niekiedy zbędne zamieszanie, a prostota sprzyja kreatywności Bohaterów.