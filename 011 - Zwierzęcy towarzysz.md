# Zwierzęcy towarzysz

Posiadanie psów, kotów, czy nawet sokołów jest w Aleorze dość powszechne. Na szczególną uwagę zasługuje jednak yardańska więź z wilkami. Gdy świat był jeszcze młody, Pramatka zesłała wilki, by służyły ludziom z gór, przypominając jednocześnie o jej potędze.

Żaden wilk, czy nawet wściekły warg nie zaatakuje Yardanina i odwrotnie - jeśli człowiek północy spróbuje choćby podnieść rękę na to zwierzę, spotka go kara w postaci gniewu Pani Urune (natychmiastowe 2d10 obrażeń pomijających wszelkie pancerze i bariery ochronne).

Oczywiście pozostali mieszkańcy Aleoru również mogą oswajać zwierzęta, a nawet wykorzystywać je w walce, jeśli tylko posiadają odpowiedni poziom Rozumienia zwierząt. Nie mają jednak pewności, czy dzikie zwierzę nie zechce ich zaatakować.

## Statystyki towarzysza

Zwierzęta różnią się od ludzi, dlatego też ich atrybuty wyglądają nieco inaczej. Z oczywistych względów nie posiadają także wyspecjalizowanych umiejętności. 

Szczegółowe statystyki każdego zwierzęcia znajdziesz w rozdziale zatytułowanym Bestiariusz. Tu skupimy się wyłącznie na przedstawieniu statystyk.

Każde zwierzę posiada następujące cechy:

- Siła
- Kondycja
- Zręczność
- Inteligencja 

Wszelkie akcje, wykonywane przez towarzysza testowane są za pomocą tych właśnie umiejętności - przykładowo Zręczność odpowiada za unik, a atak najczęściej odbywa się poprzez test Siły.

Dodatkowo opis każdego z nich zawiera punkty wytrzymałości, zakres ruchu, siłę oraz modyfikator ataku, a także pancerz. Podczas walki stany, jak powalenie, czy krwawienie funkcjonują podobnie jak u ludzi.

Karta Postaci Twojego Bohatera zawiera specjalną sekcję, dedykowaną statystykom towarzysza.

## Wykorzystanie w walce

Oswojenie zwierzęcia wymaga jednorazowego zdania testu Rozumienia zwierząt, na poziomie wskazanym przez Bestiariusz. 

To jednak dopiero połowa sukcesu - by zwierzę chciało dla Ciebie walczyć, potrzebna jest wyjątkowo silna więź. Innymi słowy, Twój Bohater musi posiadać więcej niż 70 pkt Rozumienia zwierząt.

Zwierzęcy towarzysz atakuje jak dodatkowy członek drużyny, a o kolejności jego ataku w walce decyduje liczba punktów determinacji opiekuna. Zwierzę atakuje bezpośrednio przed lub po swoim panu - decyzję podejmuje gracz.

Ponieważ towarzysze nie posiadają własnych punktów DET, ich rzuty nie mogą być forsowane również poza walką.