# Tworzenie Bohaterów

## Atrybuty
Tworzenie własnej postaci to dla wielu graczy jeden z najistotniejszych elementów rozgrywki. Nic w tym dziwnego, w końcu w tym tkwi spora część piękna RPG. Przejdźmy zatem do sedna.

Bohaterów opisuje sześć głównych cech, opisywanych dalej jako Atrybuty. Każdy z nich wpływa bezpośrednio na umiejętności, zakres ruchu, a także rozwój punktów wytrzymałości oraz mistycznej energii podczas awansów.

Określanie wartości atrybutów jest bardzo proste. Każdy z nich ustala się za pomocą dwóch rzutów **3d6**, wybierając wyższy wynik. Oczywiście Mistrz Gry może zezwolić na dodatkowe przerzucenie szczególnie niskich (poniżej 9) wyników, by zachować odpowiedni balans postaci w drużynie.

**Przykład:**
Gracz losuje wartość Siły, wykonując dwie serie rzutów trzema kostkami d6:

- Pierwsza seria: 1 + 5 + 2 = 8
- Druga seria 3 + 5 + 6 = 14

Wyższym wynikiem jest 14 i taka też jest bazowa wartość jego siły. 

Bywa tak, że gracze chcą ręcznie dostosować wartości poszczególnych atrybutów, odejmując punkty od jednej cechy i dodając do drugiej, bardziej zgodnej z profilem postaci, którą chcą zagrać. Oczywiście jest to możliwe, o ile suma punktów wszystkich cech pozostanie niezmieniona. Istotne jest również, by minimalna wartość każdego atrybutu mieściła się w przedziale 3-18. Jest to podyktowane dalszymi modyfikacjami atrybutów, opierającymi się o wiek oraz pochodzenia bohatera.

**Przykład:**
S - 14, KON - 15, ZR - 7, INT - 10, WIE - 12, CHA - 6
Łącznie 64 punkty. Gracz decyduje się odjąć 2 pkt od Wiedzy i dołożyć po jednym do Siły oraz Kondycji. Suma to nadal 64 pkt. więc taki zabieg jest dozwolony.

### Siła [S]

Reprezentuje tężyznę fizyczną Bohatera, zdolność do podnoszenia przedmiotów i broni. Przekłada się na zdolność zadawania wysokich obrażeń podczas walki wręcz oraz odpierania ataków. Stanowi podstawową cechę wszystkich wojowników.

### Kondycja [KON]

Odpowiada za sprawność i wytrzymałość Twojej postaci. Określa jak długo jest w stanie biec lub jak bardzo jest odporna na zadawane obrażenia. Przydaje się także niestrudzonym wędrowcom i tym, którzy wybrali życie w surowej dziczy.

### Zręczność [ZR]
Podstawowy atrybut złodziejskiego mistrza i prawdziwego łowcy. Zręczność wymagana jest wszędzie tam, gdzie w grę wchodzą szybkie, precyzyjne uderzenia. W razie kłopotów pomaga też szybko ewakuować się w bezpieczny sposób.

### Inteligencja [INT]
Siła umysłu i zdolność dedukcji bywają nieocenione, zarówno podczas pertraktacji, jak i walki. Bystry Bohater z łatwością znajdzie wyjście z najtrudniejszej nawet sytuacji. To także główna cecha osób parających się magią.

### Wiedza [WIE]
Mądrość wynikająca ze studiowania ksiąg, błogosławieństwa bóstw i doświadczenia pozwala sprawnie posługiwać się tym, co niezrozumiałe dla innych. Pozwala tworzyć eliksiry, naprawiać broń i zgłębiać nauki dawnych mistrzów.

### Charyzma [CHA]
Odrobina uroku osobistego bywa niezwykle przydatna. Pozwala wywierać wpływ na ludzi, napotkane bestie i zwierzęta. To właśnie dzięki charyzmie zdobędziesz nowych sojuszników i kupisz lepsze uzbrojenie za śmieszną cenę.

## Wiek postaci

Mieszkańcy Aleoru starzeją się w różnym tempie. Wszystko zależy od pochodzenia Bohaterów. Najszybciej starość dosięga ludzi, natomiast Yardanie, dzięki błogosławieństwu Urune żyją niemal dwukrotnie dłużej. Kontynent pełen jest także innych, niezwykle długowiecznych ludów, dlatego wiek śmiałka określa się za pomocą jednego z trzech etapów: młodość, dojrzałość i starość. Każdy z nich ma odmienny wpływ na atrybuty postaci. Poniżej znajdziesz modyfikacje atrybutów oraz umiejętności bazowych wedle wieku - zapoznaj się z nimi.

### Młodość

Dodatkowy 1 pkt do [KON] oraz [ZR], - 2 pkt do [WIE]
Jedna dodatkowa umiejętność podstawowa oparta na zręczności lub charyzmie. 

### Dojrzałość

Dodaj 1 pkt do [WIE] oraz [S]
Standardowa liczba umiejętności podstawowych.

### Starość

Dodatkowe 2 pkt do [WIE], - 1 pkt do [KON] oraz [S]
Jedna dodatkowa umiejętność bazująca wiedzy.

Zmodyfikuj statystyki na karcie wedle wybranego wieku swojego Bohatera. Pamiętaj, że wieku nie da się zmienić w trakcie rozgrywki. Zastanów się, jaki wiek będzie najlepiej pasował do Twojej postaci. Choć nic nie stoi na przeszkodzie, by zagrać młodym magiem, najpotężniejsi z nich swoją wiedzę zdobywali latami. Równie trudno wyobrazić sobie, by stary, choć doświadczony złodziej, mógł konkurować z młodym pod względem szybkości ruchów.

## Pochodzenie

Co prawda w swoim zamyśle gra skupia się przede wszystkim na Yardanach, ale możesz wybrać inne, dowolne pochodzenie. Poniżej znajdziesz opisy sześciu najliczniejszych ludów Aleoru, wraz z modyfikacjami atrybutów. Choć różnice między poszczególnymi rasami nie są aż tak wielkie, każda z nich posiada swoje indywidualne korzyści, zwykle niedostępne dla pozostałych. Warto to uwzględnić, by stworzyć możliwie ciekawą postać.

### Yardanie

Władcy wilków zamieszkujący północ Aleoru. Od pokoleń żyją w cieniu Wyjących Szczytów i okolicznych lasów, dzięki czemu potrafią poruszać się bezszelestnie i doskonale radzą sobie w dziczy. Ci urodzeni łowcy często atakują z ukrycia, zadając śmiertelny cios, nim przeciwnik zdąży się zorientować.

Silniejsi i bardziej wytrzymali niż elfy, których są bliskimi krewnymi. Podobnie jak ich kuzyni posiadają długie szpiczaste uszy. Są jednak lepiej zbudowani i zaprawieni w boju, a z racji surowego klimatu panującego na północy, twarze yardańskich mężczyzn zwykle porasta długa i gęsta broda. Dzięki bliskim kontaktom z Tascalczykami, nie obca im cięższa broń oraz pancerze, choć najczęściej wybierają dyskretniejszy oręż.

W odróżnieniu od elfów, polują chętnie, wykorzystując do tego przede wszystkim wilki, z którymi łączy je szczególna więź. Zwykło się mawiać, że kiedy Yardanin umiera, jego wilk odchodzi do Urune razem z nim. Jako jedyni całkowicie odrzucają nauki magiczne. Ich mistyczna energia bazuje wyłącznie na łasce pochodzącej od Pramatki. Yardanin, chcąc władać magią, może wybrać jedynie drogę szamana.

Kolejną rzeczą, która odróżnia Yardan od pozostałych mieszkańców Aleoru, jest ich relacja z wilkowatymi. Więcej informacji na ten temat znajdziesz w rozdziale Zwierzęcy towarzysz. 

**Modyfikacje:** Dodatkowy 1 punkt [CHA] oraz [ZR]. Wartość [INT] zmniejszona o 2.

### Ludzie

Jeden z najliczniejszych i jednocześnie najmłodszych ludów zamieszkujących Aleor. Ich miasta oraz mniejsze osady skupiają się przede wszystkim w centralnej części kontynentu. Mimo że nie posiadają żadnych wrodzonych predyspozycji, dość dobrze radzą sobie w większości zawodów.

Co ciekawe, to właśnie ludzie jako pierwsi rozwinęli tajemniczą naukę, która z czasem zaczęła wypierać szamanizm. Nowa moc, znacznie różniła się od czarów znanych szamanom. Przede wszystkim magiczne zaklęcia nie wymagały już łaski kapryśnych bóstw. W swej pysze niektórzy z ludzkich magów obwoływali się nawet nowymi bogami. Nie trudno domyślić się jaki był ich koniec...

Ludzka magia wniosła też wiele dobrego do Aleoru. Przyjęta ochoczo i rozwijana przez inne ludy, przyczyniła się do postępu technologicznego i poprawy jakości życia wielu mieszkańców. Na uwagę zasługuje fakt, że ludzie są w jakiś sposób odporniejsi na działanie kryształów, dzięki czemu podczas korzystania z magii tracą tylko połowę punktów wytrzymałości.

**Modyfikacje:** Ludzie mogą dopisać sobie 1 punkt do dowolnego atrybutu. Muszą jednak odjąć tyle samo od innej, wybranej przez siebie cechy. 

### Krasnoludy

Wywodzący się z Tascal miłośnicy kowalstwa, wojaczki, dobrego wina i piwa. Szczególnie przez wzgląd na to ostatnie, żyją w bardzo dobrych stosunkach z mieszkańcami Yardu. 

Podczas licznych wspólnych biesiad lubią żartować z pochodzenia swoich sąsiadów. Według nich Yardanie są owocem związku tascalskich krasnoludów oraz przybyłych z Wędrującej Puszczy elfów. Siłą Tascalczyka jest jego młot lub topór. Większość z nich szczerze pogardza innym rodzajem oręża. Posiadają też ogromną wiedzę, którą jednak niechętnie dzielą się z innymi.

Prawdziwy krasnolud nie zna strachu i nie cofa się w obliczu największego nawet zagrożenia. No... Chyba, że chodzi o konie... Jeśli kiedyś spotkasz Tascalczyka jadącego na koniu to wiedz, że albo postradał zmysły, albo jest pijany. Niechęć do popularnych wierzchowców zapewne podyktowana jest niskim wzrostem mistrzów kowalstwa, dlatego też dłuższe podróże odbywają na grzbietach jaków.

Ci krzepcy mistrzowie kowalstwa słyną także z mocnej głowy, dzięki czemu są w stanie wypić dodatkową porcję alkoholu i tym samym zregenerować większą ilość punktów determinacji.

Dumne i mądre krasnoludy uważane są za jedną z najstarszych ras, zamieszkujących Aleor. Przynajmniej same tak twierdzą.

**Modyfikacje:** Dodatkow 1 punkt [WIE] oraz [S]. Wartość [CHA] zmniejszona o 2.

### Elfy

Długowieczny lud, pierwotnie zamieszkujący Wędrującą Puszczę, dziś spotykany niemal we wszystkich większych miastach. To właśnie elfom Aleor zawdzięcza pokonanie Madhrata i zakończenie jednej z najgorszych wojen magów. Ruiny jego twierdzy do dziś spoczywają ukryte głęboko w kniei, zapieczętowane potężnymi elfickimi zaklęciami.

Elfy, choć nie tak silne jak pozostali, dysponują ogromną wiedzą, przekazywaną z pokolenia na pokolenie. Dzięki temu mogą jako jedyni posługiwać się jednocześnie zaklęciami szamańskimi oraz magią.

Ich wyjątkowe poszanowanie wszelkiego życia sprawia, że niechętnie polują, a do walki stają wyłącznie przyparte do muru. Co ciekawe, mieszkańcy Puszczy nie budują typowych miast, ponieważ cała knieja stanowi ich dom. Wchodząc do lasu, wędrowiec może być pewien, że jest obserwowany. Elfy żyją bowiem na drzewach i pośród krzewów, chroniąc swoje siedliska przed wzrokiem obcych.

**Modyfikacje:** Dodatkowy 1 punkt [WIE] oraz [INT]. Wartość [S] zmniejszona o 2.

### Niziołki

Mistrzowie kuglarstwa, złodziejskich sztuczek i ataków z ukrycia. Jeśli właśnie oberwałeś kamieniem i nie wiesz skąd, możesz od razu założyć, że gdzieś w pobliżu czai się jeden z tych małych spryciarzy. Mimo to, niziołki zwykle mają pokojowe nastawienie. Cenią sobie przede wszystkim komfort, dobry humor i jeszcze lepsze jadło. Wbrew obiegowej opinii, nie mieszkają pod ziemią - po prostu ich domy są nieco niższe od budowli wznoszonych przez inne ludy.

Ich ojczyzną jest Cest, ale na przestrzeni dziejów zawędrowali daleko na zachód. Widok niziołka w Ofren nie jest więc niczym dziwnym, szczególnie w Alebornie, słynącym z najprzedniejszej kuchni i wszelakich rozrywek.

Ci mali mieszkańcy Aleoru nie słyną za to z wyjątkowej mądrości. Można przypuszczać, że ma to związek z wygodnictwem, ponieważ zadowolony z życia niziołek, zwykle nie czuje potrzeby poznawania nowych rzeczy, tym bardziej jeśli wiązałoby się to z mozolnym studiowaniem ksiąg.

Ze względu na swój wzrost posiadają też wrodzone predyspozycje do unikania zagrożenia, dzięki czemu każdą próbę ukrycia lub uniku wykonują z Kością Premiową.

**Modyfikacje:** Dodatkowy 1 punktów do [ZR] oraz [INT]. Wartość [WIE] zmniejszona o 2 punktów.

### Bestiaci

Najmłodszy z ludów zamieszkujących Aleor, choć posiadający niezwykle ciekawą historię. Bestiaci, zwani też mieszańcami, cechują się ogromnym zróżnicowaniem. 

Powstali jako owoc podłych eksperymentów. Rządni władzy pierwsi magowie tworzyli rozmaite hybrydy, będące połączeniem zwierząt, bestii, niekiedy nawet demonów z mieszkańcami kontynentu. Po zakończeniu wojen magów, ocalali Bestiaci osiedlili się na terenie dzisiejszego Bayden, tworząc tam własną społeczność. Wędrując w rejony Zatoki Quashan z pewnością spotkasz wielu przedstawicieli tego ludu.

Ich nadnaturalne pochodzenie sprawia, że Bestiaci potrafią się dostosować do niemal każdych warunków. Wrodzona więź z magią sprawia, że już na początku swojej drogi mogą władać dwiema dziedzinami magii w obrębie wybranego przez siebie rodzaju - przykładowo bestiacki szaman na początku rozgrywki może wybrać zarówno żywioł ognia, jak i wody. Dodatkowo **wszystkie obrażenia magiczne zmniejszone są o 1**, ze względu na pewien stopień odporności.

Chociaż okrutny czas mają już za sobą, niekiedy wciąż można spotkać się z ich nierównym traktowaniem. Możliwe, że właśnie z tego powodu niechętnie opuszczają Bayden.

**Modyfikacje:** Bestiaci mogą rozdysponować dodatkowe 2 punktów między dowolne atrybuty, odejmując jedynie 1 z innego wybranego.

## Wytrzymałość

Określa punkty życia Twojej postaci, czyli ilość obrażeń, jakie jest w stanie wytrzymać, nim jej przygoda się zakończy. Obliczanie wytrzymałości to nic innego jak dodanie do siebie wartości Siły i Kondycji oraz podzielenie wyniku przez dwa, zaokrąglając w dół.

**Przykład:** Bohater posiada 14 punktów Siły oraz 15 punktów Kondycji, co daje łącznie 29 punktów. Dzieląc przez 2 otrzymujemy wartość 14.5, co po zaokrągleniu daje nam wytrzymałość równą 14 pkt.

## Mistyczna energia

Dobry szaman, czy mag powinien nie tylko znać zaklęcia, ale też mieć wystarczająco sprawny umysł i odpowiednie umiejętności, by móc się nimi posługiwać. Dlatego wartość punktów mistycznej energii stanowi suma wiedzy i inteligencji podzielona przez 2.

**Przykład:** Wiedza i inteligencja postaci wynoszą odpowiednio 16 oraz 12, łącznie 28. Dzieląc ten wynik przez 2, otrzymamy wartość mistycznej energii równą 14. W tym przypadku nie ma również potrzeby zaokrąglania wyniku.

## Ruch

Jak łatwo się domyślić, określa maksymalną odległość, na jaką może się przemieścić Bohater w trakcie swojej rundy. Ruch wykorzystywany jest podczas walki/pościgu. Standardowa podróż, nie wymaga obliczania każdego metra. Zakres ruchu wylicza się analogicznie do wytrzymałości i mistycznej energii, z tym że wartościami bazowymi są kondycja i zręczność.


## Determinacja

Określa silną wolę postaci, jej ambicję i upór w dążeniu do celu. Pozwala forsować nieudane rzuty oraz korzystać z dodatkowych akcji podczas walki. Więcej na temat szczegółowego wykorzystania determinacji znajdziesz w opisach umiejętności. Aby obliczyć początkową wartość determinacji [DET], wykonaj rzut **3d6**. Jeśli wyrzuciłeś 4, 4 i 5, to zaczynasz przygodę z 13 punktami. Determinacja stanowiąca motor napędowy Bohatera, jest niezwykle ważną cechą. Jeśli jej poziom spadnie do zera, postać wykonuje każdy test umiejętności z Pechową Kością [PK]. Stan ten utrzymuje się do momentu odzyskania przynajmniej jednego punktu determinacji. 

Istnieje kilka sposobów przywracania punktów. Pierwszym z nich jest odpoczynek. Regeneracja możliwa jest również po wykonaniu ważnego zadania fabularnego, jak na przykład pokonanie lodowego trolla lub odnalezienie zaginionego kupca. W tym wypadku decyzja o ilości regenerowanych punktów należy do Mistrza Gry. Pozostałe sposoby to rozmaite zaklęcia, eliksiry i pieśni wędrownych bardów. Niektóre pozwalają nie tylko zregenerować punkty, ale też zwiększyć tymczasowo ich maksymalną ilość.

Ponieważ rozgrywka w YARD nastawiona jest na rozwój Bohaterów, istnieje możliwość zwiększania maksymalnej wartości punktów determinacji. Na każde pięć poziomów postaci, Bohaterowi przysługują dwa dodatkowe punkty. Pierwsze na poziomie piątym, kolejne na dziesiątym itd. Zanotuj na Karcie Bohatera wszystkie wartości atrybutów, wytrzymałości, mistycznej energii, ruchu oraz determinacji. Kartę znajdziesz na końcu tego podręcznika.

## Pancerz, atak i modyfikator ataku

### Pancerz

Pancerz to nic innego jak ilość obrażeń fizycznych, które zaatakowany Bohater może zignorować. Jego wartość określa się za pomocą sumy punktów obrony przypisanych do każdej zbroi, tarczy lub hełmu. Jeśli Bohater posiada zbroję dającą 2 pkt obrony i tarczę dającą 1 pkt, to łącznie posiada 3 pkt pancerza i o tyle zmniejszone zostają jego obrażenia.

Co istotne, standardowy pancerz chroni jedynie przed obrażeniami fizycznymi. Tylko wyjątkowe przedmioty są w stanie zniwelować działanie magicznych ataków.

### Atak

Każda nieuzbrojona postać, bez względu na wiek i pochodzenie posiada podstawowy atak fizyczny w postaci 1 punktu, odpowiadający walce na pięści. Jeśli Bohater wyposaży się w sztylet lub inną broń, jego atak będzie określany przez właściwości przemiotu. Przykładowo sztylet zadaje 1 punkt obrażeń, a miecz krótki 2. Bohater posiadający więcej niż 70 pkt Kociej zwinności, może dodatkowo walczy dwiema broniami.

### Modyfikator obrażeń

Im silniejszy Bohater, tym większe obrażenia fizyczne zadaje, bez względu na to, jakiej broni używa.

**Siła 1-2:** -3 do ataku (Skrajnie słaby, bardzo utrudnione zadawanie ciosów).

---

**Siła 3-5:** -2 do ataku (Słabeusz, problemy z efektywnym uderzeniem).

**Siła 6-8:** -1 do ataku (Poniżej przeciętnej, lekka przewaga nad najsłabszymi).

**Siła 9-12:** +0 do ataku (Przeciętna siła, typowa dla większości postaci bez specjalizacji).

**Siła 13-15:** +1 do ataku (Silny, widoczne mięśnie, lepszy w walce wręcz).

**Siła 16-18:** +2 do ataku (Bardzo silny, imponująca moc, prawdziwy wojownik).

**Siła 19-20:** +3 do ataku (Nadludzko silny, budzący respekt).

---

**Siła 21-23:** +4 do ataku (Heroiczna siła, potężne uderzenia).

**Siła 23+:** +5 do ataku (Mityczna/legendarna siła, niszczycielska moc). 

Wartość modyfikatora dodaje się do wartości ataku, otrzymując w ten sposób finalny wynik zadawanych obrażeń. Jeśli postać walczy dwiema broniami, modyfikator ataku stosuje się tylko dla jednej, wiodącej ręki. Słabsza ręka wykonuje atak podstawowy.

**Przykład:**
Bohater atakuje trolla mieczem, zadającym 2 pkt obrażeń i dodatkowo posiada modyfikator ataku równy 2. Całkowita wartość jego ataku wynosi więc 4 i takie obrażenia otrzyma troll, jeśli nie posiada żadnego pancerza.

Kwestie związane z walką zostały szerzej omówione w dalszej części podręcznika.

## Punkty umiejętności

Kiedy już określisz wiek i pochodzenie swojej postaci, możesz przejść do ustalenia wartości bazowych umiejętności oraz rozdzielania punktów. Ponieważ YARD stawia na wolność rozgrywki, nie znajdziesz tu narzuconych zawodów, czy klas postaci. Innymi słowy, to Ty określasz kim jest Twój Bohater i jak rozwinie się podczas wędrówek po Aleorze. 


### Wartości bazowe

Zanim zaczniesz rozdzielać punkty umiejętności, musisz jeszcze ustalić ich wartości bazowe. Standardowo każdy Bohater ma cztery dowolne umiejętności podstawowe. Zależnie od wieku Twojej postaci, może dysponować jedną dodatkową, bazującą na określonym atrybucie. Ta zasada pozwala na odzwierciedlenie naturalnych predyspozycji oraz wrodzonych zdolności Bohaterów. 

Wartość podstawowej umiejętności jest równa połowie atrybutu, na którym bazuje (zaokrąglając w dół). Mówiąc prościej, jeśli jedna z podstawowych umiejętności oparta jest na sile, to jej wartość początkowa będzie równa połowie siły.

Wartość bazowa pozostałych umiejętności równa jest 1.

### Podział punktów

Liczba punktów umiejętności, podobnie jak liczba punktów atrybutów, jest wartością stałą. **Każdy Bohater ma do dyspozycji 18 pkt**, które może przeznaczyć na dowolne umiejętności, dodając je do wartości bazowych. Stała wartość puli punktów zapewnia wszystkim graczom równe szanse na starcie, jednocześnie skłaniając ich do przemyślanego tworzenia postaci. Pamiętaj, że wartość umiejętności nie może przekroczyć 20 punktów.